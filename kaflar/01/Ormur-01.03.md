*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Myndbreyting 1.3

Æfingaáætlunin mín samanstóð af því að hlaupa á hverjum morgni og annan hvern eftirmiðdag. Í því ferli hafði ég öðlast nokkuð góða þekkingu á austurhluta borgarinnar. Á uppvaxtarárunum höfðu foreldrar mínir sagt mér hluti eins og "halda sig innan Boardwalk". Jafnvel á þessum hlaupatúrum mínum hafði ég haldið mig innan Boardwalk svæðisins og forðast skuggalegri hluta bæjarins. Núna var sunnudagskvöld og ég var úti búningsklædd og brjótandi reglurnar.

Ég hafði litað og málað búninginn á föstudaginn, keypt á laugardeginum nokkra bráðabirgðahluti fyrir búninginn, belti, festingarnar fyrir grímuna og hlífðargleraugun, og klárað nauðsynlegustu viðbætur á sunnudeginum áður en ég hélt út um kvöldið. Búningurinn var ekki fullkláraður, ég ætlaði að bæta við brynjum á fleiri staði, en mikilvægustu svæðin voru brynvarin - andlit, bringa, hryggur, magi og helstu liðamót. Ég festi í grímuna hlífðarglerin sem ég hafði keypt, gulur liturinn á þeim var eini liturinn á svörtum og gráum búningnum, og á grímunni var brynja sem leit út eins og bitkjálkar skordýrs en var líka til að verja kjálkana mína. Gríman skildi hárið mitt eftir frjálst, sem gerði afturhluta höfuðsins töluvert berskjaldaðan, en það var bara ein af fórnunum sem ég þurfti að sætta mig við til að fara út í ókláruðum búningnum.

Klukkan var rétt eftir miðnætti er ég fór yfir mörkin á betri hluta bæjarins til þess hluta sem vændiskonur og glæpamenn héldu til. Fjarlægðin milli þessara staða var minni en maður hefði haldið.

Boardwalk svæðið var ferðamannasvæði. Á norður-til-suðurs svæðinu meðfram ströndinni voru verslanir sem seldu dýran merkjafatnað á yfir þúsund dali, kaffihús með svívirðilega dýru kaffi og timburlagðir göngustígar og strandir þar sem túristar sóttu í frábært útsýni yfir hafið. Frá nánast allri strandlengjunni var hægt að sjá helsta kennileiti Brockton Bay, Protectorate höfuðstöðvarnar. Að auki við að vera verkfræðilegt undur með bogum og turnum var PHQ byggingin fljótandi miðlægar höfuðstöðvar þar sem fjöldi ofurhetja hafði í aðstöðu og heimili, kúlulaga gegnsær orkuhjúpur huldi bygginguna og hún var sögð útbúin fullkomnu eldflaugavarnakerfi. Það hafði aldrei komið upp þörf til að nota það, en ég varð að viðurkenna að það fylgdi því ákveðin öryggistilfinning.

Ef haldið var vestur frá Boardwalk svæðinu, burtu frá hafinu, endaði maður á svæði sem heimamenn kölluðu 'Docs' eða 'Bryggjuhverfið'. Þegar vöruflutningaviðskipti í gegnum Brockton Bay þornuðu upp hafði verið fjöldi fólks sem stóð skyndilega uppi atvinnulaust. Ríkari og útsjónarsamari borgarbúum hafði tekist að þéna mikið fé á að fjárfesta í nýjum tækni- og bankainnviðum, en fólkið sem hafði starfað á skipum og í vöruhúsum hafði fáa starfsmöguleika að velja úr. Það stóð frammi fyrir því að flytja á brott úr Brockton Bay, vera um kjurrt og grípa þau láglaunastörf sem buðust eða að snúa sér að glæpastarfsemi.

Þetta hafði allt stuðlað að uppsveiflu á fjölda starfandi ofurillmenna á svæðinu. Möguleikarnir á miklum fjármunum samofið fjölda viljugra þorpara og skósveina gerði borgina að aðalbælinu fyrir ofurillmenni í lok tíunda áratugarins. Það voru nokkur stormasöm ár þar sem hetjur hófu að skipuleggja sig og koma upp höfuðstöðvum og fótfestu á svæðinu, sem þeim tókst fyrir rest, og núna stóð yfir einhverskonar jafnvægistímabil. Hvað varðar skikkjur, fjölda íbúa með krafta, var Brockton Bay ekki meðal efstu fimm borga í Bandaríkjunum, en þó líklega á meðal tíu efstu.

Með því einu að ferðast frá einni svæðisblokk til annarrar var hægt að sjá hve miklar breytingar höfðu orðið á svæðinu. Þegar ég lagði leið mína í gegnum Docs bryggjuhverfið gat ég séð gæði húsa og annarra innviða minnka hratt. Það var nóg af vöruhúsum og íbúðum á svæðinu svo að jafnvel hinir fátækustu gátu fundið húsaskjól, þar af leiðandi var eina fólkið á götum úti stöku meðvitunarlaus fylliraftur, hórur og meðlimir glæpaklíka. Ég tók krók framhjá öllum sem ég sá og hélt lengra inn á svæðið.

Á göngu minni notaði ég kraftana til að safna saman í hjörð skordýra, en hélt þeim úr augsýn, lét þau ferðast yfir nærliggjandi þök og í gegnum innvols bygginga. Ef einhver tæki eftir undarlegri hegðun kakkalakkanna hjá sér gæti viðkomandi séð að eitthvað undarlegt var í gangi, en það var ekki ljós í flestum gluggum þessa stundina. Ég efaðist satt að segja um að megnið af húsunum hérna hefði yfir höfuð rafmagn.

Skortur á götulýsingu fékk mig til að stoppa og færa mig upp við hlið húss þegar appelsínugulur blettur birtist skyndilega á miðri götunni framundan. Bletturinn var frá loga úr sígarettukveikjara og ég gat greint nokkur andlit í kringum hann. Menn, asískir, sumir klæddir í hettupeysur, aðrir með höfuðbönd eða í langermabolum, en allir voru klæddir í sömu litina. Rauðan og grænan.

Ég vissi hvaða lið þetta var. Þetta voru meðlimir í klíku sem skildi eftir sig merkinguna 'Azn Bad Boys', eða ABB, um alla austanverða borgina. Fjöldi nemenda í skólanum mínum voru víst meðlimir. Hvað varðar glæpakúltúrinn í Brockton Bay var þessi klíka ein af þeim stærri og þekktari. Þó hinir dæmigerðu meðlimir væru bara almennt fólk ættað frá Kóreu, Japan, Víetnam og Kína, krakkar úr menntaskólum Brockton Bay og úr lágstéttarhópum sem höfðu verið neyddir til að ganga til liðs við klíkuna, þá var klíkunni stýrt af valdamiklum einstaklingum. Klíkur voru iðulega ekki kynþáttatengdar hvað meðlimi varðaði, svo það sagði sína sögu að leiðtogar þessarar klíku höfðu tök á að draga inn meðlimi frá svo mörgum mismunandi þjóðernum án þess að láta klíkuna sundrast.

Gatan var óupplýst, svo geta mín til að sjá var bundin við tunglskinið og örfáa upplýsta glugga sem lýstu dauft út á götuna. Ég reyndi að greina hver væri leiðtogi hópsins. Það voru fleiri klíkumeðlimir að safnast saman við nokkurra hæða hús, mannfjöldinn á götunni jókst. Þetta leit ekki út eins og eðlilegur hittingur. Enginn sýndi svipbrigði, sumir virtust þó skapillir en enginn sagði orð.

Ég greindi loks leiðtoga hópsins þegar menn færðu sig frá hurð hússins og veittu honum pláss er hann gekk út. Það litla sem ég vissi um þennan mann var úr sjónvarpsfréttum og vefmiðlum, en ég áttaði mig strax á hver þetta var. Hann var stór og þrekvaxinn en þó ekki þannig að hann liti út eins og einhver jötunn sem fengi fólk til að flýja undan sér, eins og sumir einstaklingar með ofurkrafta voru. Hann var um einn og nítíu á hæð sem þó var nóg til að vera höfðinu hærri en flestir í kringum hann. Hann huldi andlitið með vandaðri málmgrímu, og var ber að ofan þrátt fyrir kuldann. Skrautleg húðflúr þöktu líkama hans frá hálsi og niður, allskonar drekar úr asískri goðafræði.

Hann gekk undir nafninu 'Lung', hafði lent í þónokkrum bardögum við heilu hetjuteymin og engum þeirra hafði tekist að handtaka hann, eins og mátti sjá af veru hans þarna. Varðandi kraftana hans þá vissi ég bara það sem ég hafði lesið á veraldarvefnum, og það var ekkert öruggt að þær upplýsingar væru réttar. Ég meina, það gæti allt eins verið að hann sjálfur væri að dreifa röngum upplýsingum um sjálfan sig og kraftana sína, það gæti vel verið eitthvað við þá sem fólk ekki vissi og hann geymdi eins og tromp uppi í erminni fyrir neyðartilfelli, eins gat verið að það væri eitthvað mjög lúmskt við kraftana hans sem fólk vissi ekki fyllilega hvernig virkaði.

Upplýsingarnar sem ég hafði lesið á netinu og í blöðunum sögðu eftirfarandi: Lung gat smám saman breyst. Mögulega var það byggt á adrenalíni, tilfinningalegu ástandi hans eða eitthvað, en hvað sem það var þá gerði það hann sterkari og hættulegri eftir því sem bardagi við hann dróst á langinn. Líkaminn hans læknaðist ofurmannlega hratt, styrktist, harnaði, stækkaði, myndaði brynvarðan þykkan skráp og neglurnar hans voru sagðar vaxa og mynda að lokum einhverskonar hnífa. Það var orðrómur um að ef bardagi við hann dróst of lengi yxu honum meira að segja vængir. Til að bæta gráu ofan á svart þá hafði hann eldkrafta, hann gat skapað elda upp úr þurru, mótað, eflt og svo framvegis. Sá kraftur varð víst líka öflugri eftir því sem leið á. Að því ég best vissi voru engin þekkt efri mörk á hve sterkur hann gat orðið. Hann byrjaði að breytast til baka í að verða venjulegur þegar enginn var eftir til að berjast við hann.

Lung var ekki eina manneskjan með ofurkrafta í ABB klíkunni. Það var annar þekktur meðlimur sem var sagður alveg siðlaus sem gekk undir nafninu Oni Lee, hann gat fjarflutt sig milli staða og skapað tvífara af sjálfum sér - ég var ekki hundrað prósent á smáatriðunum - en Oni Lee hafði frekar auðþekkjanlegt útlit og ég sá hann hvergi í mannfjöldanum. Ef einhver önnur manneskja með krafta var á meðal þeirra þá hafði ég hvorki séð né heyrt neitt um þá í rannsóknum mínum.

Lung hóf upp raustina, hún var djúp og kröftug. Ég náði ekki að greina orðin, en það hljómaði eins og hann væri að útbíta fyrirmælum. Á meðan ég horfði tók einn meðlimur upp hníf úr vasanum og annar lagði hönd sína á beltið sitt. Í gegnum rökkrið hálfri húsaröð frá sá ég það ekki mjög skýrt, en mér fannst ég greina dökkar útlínur á grænu peysunni hans. Líklega var það byssuhandfang. Hjartslátturinn jókst þegar ég sá byssuna, sem var kjánalegt. Lung sjálfur var eflaust hættulegri en fimmtíu manns vopnaðir byssum.

Ég ákvað að færa mig til baka frá staðnum sem ég var á og finna betra sjónarhorn til að fylgjast með og hlera samtalið þeirra, það hljómaði eins og góð málamiðlun milli forvitni og öryggisvitundar. Ég bakkaði rólega í burtu, leit um öxl til að ganga úr skugga um að enginn sæi mig og tölti á bak við húsið sem ég hafði falið mig upp við.

Bingó, það borgaði sig. Hálfleið inn í húsasundið sá ég eldvarnarstiga sem lá upp á húsið sem Lung og gengið hans stóðu fyrir framan. Skósólarnir á búningnum mínum voru mjúkir svo það heyrðist sama og ekki neitt þegar ég klifraði upp stigann.

Þakið var hulið möl og sígarettustubbum, ég ímyndaði mér að ég gæti átt erfitt með að læðast hljóðlaust yfir mölina. Þess í stað læddist ég meðfram þakskegginu. Þegar ég nálgaðist svæðið fyrir ofan Lung og "Azn Bad Boys" klíkuna kraup ég niður og skreið restina á fjórum fótum. Það var líklega það dimmt að ég gæti hoppað og baðað út höndunum án þess að nokkur tæki eftir mér, en það var engin ástæða fyrir fíflaskap og óþarfa áhættu.

Ofan af þaki hússins var erfitt fyrir mig að heyra það sem sagt var. Lung hafði líka þennan sterka hreim, sem gerði að verkum að ég skildi ekki fyllilega hvað hann sagði fyrr en hann var búinn með tvær eða þrjár setningar. Það hjálpaði þó að mennirnir í kringum hann voru alveg þögulir og stilltir á meðan hann talaði.

Ég heyrði Lung hreyta úr sér orðunum, "... krakkana, skjótið bara. Skiptir ekki máli hvert þið miðið, bara skjótið þá. Og ef þið sjáið einhvern liggjandi á jörðinni? Skjótið litlu tíkina tvisvar í viðbót til öryggis. Gefum þeim engan séns á að vera sniðug eða heppin, er það skilið?"

Það heyrðist í fjölda manna muldra jánkandi.

Einn í hópnum kveikti sér í sígarettu og hallaði sér svo til að kveikja í sígarettu fyrir þann við hliðina á sér. Á augnablikinu sem hann vafði ekki höndina utan um logann á kveikjaranum gat ég greint andlit á yfir tólf þorpurum sem voru saman komnir kringum Lung. Ég gat greint byssur í höndum, beltum og slíðrum er þær endurspegluðu appelsínugulan logann frá sígarettukveikjaranum. Ef ég þyrfti að leggja áhættumat á aðstæður mundi ég áætla að þeir væru allir vopnaðir byssum.

Ætluðu þeir að drepa _börn_?

---

[Fyrri hluti](Ormur-01.02.md) - [Næsti hluti](Ormur-01.04.md)