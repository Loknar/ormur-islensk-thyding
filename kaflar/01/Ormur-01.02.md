### Myndbreyting 1.2

Hugsanir mínar voru um Emmu í strætóferðinni heim. Fyrir utanaðkomandi aðila held ég að auðvelt væri að gera lítið úr gildi "bestu vinkonu", en þegar þú ert barn þá er enginn mikilvægari. Við Emma höfðum verið bestu vinkonur  síðan í fyrsta bekk í grunnskóla. Það hafði ekki dugað okkur að eyða tíma okkar saman í skólanum, svo við skiptumst á að heimsækja hvora aðra um helgar. Ég man að mamma mín hafði sagt að við værum svo nánar að við værum eins og systur.

Slík vinátta er náin og innileg. Ekki á klúran hátt, heldur varðandi að halda engu leyndu fyrir hvor annarri, deila varnarleysi og veikleikum.

Svo þegar ég kom heim úr sumarbúðum, aðeins viku áður en við áttum að byrja fyrsta árið í menntaskóla, og komst að því að hún vildi ekki lengur tala við mig? Að hún kallaði núna Sophiu bestu vinkonu sína? Og að uppgötva að hún notfærði sér öll þessi leyndarmál og veikleika sem ég hafði deilt með henni til að særa mig á eins grimmilegan hátt og hún gat látið sér detta í hug? Það var niðurbrjótandi. Í raun var engin betri leið að lýsa því.

Ófús að dvelja á þessu lengur beindi ég athyglinni að skólatöskunni minni, setti hana í sætið við hliðina á mér og fór í gegnum innihaldið. Taskan hafði litast af öllum safanum og mig grunaði að ég þyrfti að fá mér nýja. Ég hafði keypt hana fyrir aðeins fjórum mánuðum síðan, eftir að sú gamla hafði horfið úr skápnum mínum, hún hafði kostað 12 dali, svo það var svosem ekki stórmál. Staðreyndin að glósubækurnar, kennslubækurnar og lestrarbækurnar tvær sem ég hafði troðið í töskuna voru gegnsósa af greipaldin safa var meira íþyngjandi. Mig grunaði að sú sem hellti greipaldin safanum hefði vísvitandi reynt að láta bununa lenda ofan í opinni töskunni. Ég sá að listaverkið mitt fyrir miðannaskil í List og sköpun var ónýtt, pappaboxið sem ég hafði sett það í var samfallið. Það var að vísu bræðiskastinu mínu að kenna en ekki safabununni.

Hjartað mitt sökk þegar ég fann glósubókina með hvítu og svörtu kápunni. Hornið á henni var blautt, nærri fjórðungur af hverri blaðsíðu var litaður fjólublar. Blekið hafði skolast til og blaðsíðurnar voru þegar orðnar bugðóttar.

Þessi glósubók var - hafði verið - minnispunktar og dagbók fyrir komandi hetjuferil minn. Prófanir og æfingar sem ég hafði gert með kraftana mína, síður af yfirstrikuðum nafnatillögum, jafnvel líkamsmálin fyrir búninginn sem ég var að vinna í að útbúa. Eftir að Emma, Madison og Sophia höfðu stolið gömlu töskunni minni og sturtaði innihaldinu í ruslakörfuna hafði ég áttað mig á hversu hættulegt var að hafa allt skrifað svona niður. Ég hafði afritað allt yfir í nýja glósubók á einföldu dulmáli og skrifað frá botni og upp. Núna var sú glósubók ónýt og ég sá fram á að þurfa að afrita um tvöhundruð blaðsíður af ítarlegum texta í nýja glósubók ef ég vildi varðveita upplýsingarnar. Ef ég gat yfir höfuð munað hvað stóð á öllum eyðilögðu síðunum.

Strætisvagninn stoppaði einni húsaröð frá húsinu mínu, ég steig út og reyndi að leiða hjá mér athyglina sem ég var að fá. Þrátt fyrir störurnar, ónýtu glósubókina og þá staðreynd að ég ákvað að skrópa í tímunum eftir hádegi án þess að tala við einn né neinn, þá leið mér betur eftir því sem ég nálgaðist að vera komin heim. Það var virkilega gott að geta hætt að vera stöðugt á verði, að þurfa ekki að líta um öxl og geta tekið pásu frá því að velta fyrir mér hvenær næsta atvik mundi gerast. Ég hleypti mér inn í húsið og fór beint í sturtu, tók ekki einu sinni af mér skólatöskuna fyrr en ég var komin inn í baðherbergið.

Ég stóð undir bununni með fötin mín ofan í baðkarinu og vonaði að vatnið mundi ná að skola megnið af safanum úr þeim. Ég var í djúpum þönkum. Ég veit ekki hvaðan ég hafði það en einhverntímann hafði ég kynnst þeirri hugmynd að taka eitthvað neikvætt og snúa því yfir í að vera jákvætt. Ég tók atburði dagsins og sneri þeim á hvolf í höfðinu á mér til að reyna að finna einhvern jákvæðan vinkil á þeim.

Ókei, svo það fyrsta sem kom upp í hugann var "Enn ein ástæðan til að drepa tríóið". Það var engin alvara á bak við hugmyndina - ég var reið, en ekki þannig að ég væri í alvöru að fara að drepa þær. Einhvern veginn grunaði mig að ég mundi skaða sjálfa mig meira en ég næði að skaða þær. Ég var niðurlægð, örg, reið og alltaf hafði ég vopn til reiðu - kraftana mína. Það var eins og að vera öllum stundum vopnuð hlaðinni byssu. Nema að krafturinn var ekki það yfirþyrmandi góður, svo kannski meira eins og að vera með rafbyssu. Það var erfitt að hugsa ekki um að nota hann þegar kringumstæður urðu mjög slæmar. Samt, mig grunaði að ég hefði ekki það drápseðli í mér sem þyrfti til.

Nei, sagði ég við sjálfa mig og neyddi fram jákvæðari hugsanir. Voru einhverjar jákvæðar hliðar? Listaverkefni eyðilagt, föt líklega varanlega lituð, þurfa að kaupa nýja skólatösku... glósubók. Hugur minn einhvern veginn festist á því síðastnefnda.

Ég skrúfaði fyrir sturtuna, greip þurrt handklæði og hugsaði. Ég vafði handklæðinu utan um mig, og í stað þess að fara í herbergið mitt að klæða mig setti ég blautu fötin mín í þvottakörfuna, greip töskuna mína og fór niður í gegnum eldhúsið og niður í kjallara.

Við bjuggum í gömlu húsi, og kjallarinn hafði aldrei verið endurnýjaður. Steinsteyptir veggir og gólf og í loftinu voru nakin þyl og rafmagnskaplar. Kyndingin hafði áður verið knúin með kolum og kolahlerinn var enn til staðar, um sextíu sinnum sextíu sentimetrar að stærð, þar sem kolabílar höfðu sturtað inn vetrarbirgðum af kolum til að kynda húsið. Kolarennan var upphífð, en um það leyti sem ég hafði afritað fyrstu "ofurkrafta minnisbókina" mína yfir í dulkóðuðu minnisbókina ákvað ég að fara sérstaklega varlega og finna skapandi lausnir fyrir friðhelgi mína. Það var þá sem ég hafði byrjað að nota hlerann.

Ég losaði eina skrúfu og renndi til hliðar timburplötu með flagnandi hvítri málningu sem var skorðuð fyrir neðri enda kolarennunnar. Ég greip íþróttapoka innan úr rennunni og renndi plötunni aftur á sinn stað án þess þó að festa skrúfuna.

Ég tæmdi innihald íþróttapokans á ónotaðan vinnubekk sem fyrri eigandi hafði skilið eftir í kjallaranum og opnaði litlu gluggana sem voru í sömu hæð og innkeyrslan og garðurinn. Ég lokaði augunum og eyddi mínútu í að æfa kraftinn minn. Ég var ekki einfaldlega að smala öllum óværu pöddum í tveggja götu radíus. Ég var að velja úr, en þó var um töluverðum fjölda að ræða.

Það mundi taka tíma fyrir þær allar að skila sér. Pöddur gátu ferðast hraðar en maður hefði haldið þegar þær ferðuðust af sterkri hvöt í beina línu, en engu að síður voru tvær götur langt ferðalag fyrir slík smádýr. Ég notaði tímann og opnaði pokann og fór í gegnum innihaldið. Búningurinn minn.

Fyrstu köngulærnar hófu að trítla inn um opna gluggana og safnast saman á vinnubekknum. Krafturinn minn gaf mér ekki þekkingu um heiti skordýrategunda sem ég var að vinna með, en hver sem er þekkti köngulærnar sem skriðu inn í herbergið. Þetta var svarta ekkjan. Ein af hættulegri köngulóm sem þrifust í bandaríkjunum. Bit hennar gat verið banvænt, þó það væri það sjaldnast, og hún var gjörn á að bíta við lítið áreiti. Jafnvel undir fullkominni stjórn minni hræddu þær mig smá. Að ósk minni trítluðu margir tugir köngulóa á lykilstaði á vinnuborðinu og fóru að teikna útlínur með vef sínum, þær spunnu vef þvert á hvora aðra og tengdu saman í eitt samfellt verk.

Fyrir þremur mánuðum síðan, eftir að ég hafði jafnað mig eftir bólfestu krafta minna, hafði ég byrjað að vinna að markmiðinu sem ég ákvað að setja mér. Það fól í sér reglubundnar æfingar, þjálfa notkun kraftanna, stunda rannsóknir og útbúa búning. Búningagerð var meira erfiðisverk en ég hafði gert mér grein fyrir. Á meðan meðlimir í opinberum teymum höfðu örugglega eitthvað bakland að leita til varðandi búningagerð, þurftum við hin að kaupa búninga eða efni í búninga og leggjast í saumaskap, eða búa þá til alveg frá grunni. Sérhver valkostur hafði sína galla. Ef þú keyptir búning á netinu áttirðu á hættu að vera rakin, sem gæti komið upp um hver þú værir áður en þú næðir einu sinni að klæða þig í búninginn. Þú gætir saumað saman þinn eigin búning úr keyptu efni, en mjög fáir höfðu hæfileika og getu til að gera það og láta búninginn líta vel út. Síðasti valkosturinn, að gera búning frá grunni, var gríðarlega mikil vinna og þú gast alveg lent í vandamálum hinna valkostanna - að verða rakin eða enda með ljótan búning - eftir því hvaðan þú sóttir efnivið og hvernig þú fórst að því.

Á annarri viku eftir að ég hafði náð valdi á kröftunum mínum, þegar ég var enn að átta mig á hvað var að gerast, hafði ég horft á heimildarþátt á Discovery Channel um fatnað sem var gerður til að þola bjarnarárásir. Þessi fatnaður vargerður úr gerviefni sem líkti eftir köngulóasilki, sem varð mér innblástur að þessu verkefni. Til hvers að nota gerviefni þegar þú gast nálgast og unnið með alvöru efnið?

Gott og vel, svo það var ekki eins auðvelt og ég hafði haldið. Það dugði ekki bara einhver köngulóavefur, og svarta ekkjan var sjaldséð könguló í norðausturhluta Bandaríkjanna þar sem var almennt kaldara, en með mér vann eitt lykilatriði varðandi Brockton Bay sem gerði staðinn að ferðamannastað og vinsælu svæði fyrir skikkjur, og gerði það að verkum að svarta ekkjan gat lifað hér og jafnvel dafnað vel. Nefnilega, að það var heitt hérna. Þökk sé landslaginu í kring og austurströndinni, þá var Brockton Bay með einhvern mildasta vetur á norðaustursvæðinu, og hlý sumur. Bæði svarta ekkjan og fólk hlaupandi um í spandex búningum var þakklátt fyrir það.

Með kraftinum mínum hafði ég séð til þess að þessar köngulær gátu fjölgað sér. Ég hafði geymt þær á öruggum stöðum og alið þær á bráð sem ég sendi til þeirra. Ég hafði virkjað þörf þeirra til að eðla sig og verpa eggjum eins og það væri sumar, sent meiri bráð til hinna hundruða ungviða sem komu úr eggjunum og hafði upp úr erfiðinu öðlast ógrynni búningavefara. Stærsta vandamálið var að svarta ekkjan er ekki hjarðdýr heldur eignar hún sér svæði, svo ég þurfti að dreifa úr þeim svo þær dræpu ekki hvor aðra þegar ég var ekki til staðar til að stjórna þeim. Einu sinni í viku eða svo, þegar ég fór út að skokka á morgnana, stokkaði ég upp stöðunum sem köngulærnar héldu til á svo ég hefði ávallt aðgang að óþreyttum og pattaralegum köngulóm tilbúnum að spinna vefi fyrir mig. Það tryggði að köngulærnar voru ávallt tilbúnar að vinna í búningnum síðdegis, eftir skóla.

Já, ég átti mér ekkert líf.

En ég var komin með geðveikan búning.

Hann var samt ekkert sérstaklega vel útlítandi ennþá. Efnið var ljótgulgrátt. Brynvörðu hlutarnir voru gerðir úr fínlega samsettum skordýraskrápum sem ég hafði unnið úr skordýrum í nágrenninu og svo styrkt með dregnu köngulóasilki. Í lokin enduðu þessir brynvörðu hlutar á að vera dökkflekkótt brúngráir. Það var í góðu lagi fyrir mér. Þegar verkið væri fullklárað ætlaði ég að lita efnið og mála brynvörðu hlutana.

Meginástæðan fyrir því hversu ánægð ég var með búninginn var hve sveigjanlegur, sterkbyggður og ótrúlega léttur hann var, þrátt fyrir alla brynvörðu hlutana sem ég hafði sett á hann. Á einum tímapunkti ætlaði ég að laga aðeins til málin á öðrum fætinum, og þegar ég reyndi að klippa efnið komst ég að því að ég gat ekki skorið það með dúkahníf. Ég endaði á að þurfa vírklippur og jafnvel með þeim hafði það verið erfiðisvinna. Eins vel og ég vissi, uppfyllti þessi búningur allt sem ofurhetja gat óskað eftir í búninginn sinn.

Ég var ekki alveg til í að prófa það, en ég hafði vonir um að efnið væri skothelt. Eða að minnsta kosti að brynvörðu hlutarnir yfir mikilvægustu líkamssvæðin væru skotheldir.

Áætlunin var að ljúka gerð búningsins í þessum mánuði, síðan þegar færi að líða að lokum skólaársins og sumarið hæfist, mundi ég taka stökkið yfir í ofurhetjuheiminn.

En áætlunin hafði breyst. Ég vafði af mér handklæðið og lagði það á hornið á vinnubekknum, tók upp búninginn og mátaði hann við líkamann í hundraðasta skiptið. Köngulærnar færðu sig hlýðilega úr vegi mínum þegar ég gerði það.

Þegar ég hafði staðið í sturtunni og reynt að finna góðar hliðar á óförum dagsins höfðu hugsanir mínar læst sig á glósubókina mína. Ég hafði áttað mig á að ég var að fresta hlutunum óþarflega mikið. Ég var endalaust að skipuleggja, undirbúa, íhuga alla möguleika. Það hafði alltaf verið meira til að undirbúa, fleiri hlutir til að læra eða prófa. Eyðilegging glósubókarinnar hafði virkað eins og brennandi brú. Ég gat ekki lagt í að afrita hana í nýja bók eða byrjað á nýrri bók án þess að seinka leikáætluninni minni um í að minnsta kosti viku. Ég varð að halda áfram.

Það var kominn tími til að gera það. Ég setti á mig annan hanskann og kreppti hnefann. Ég mundi fara út í næstu viku - nei. Engar fleiri tafir. Um þessa helgi yrði ég tilbúin.

---

[Fyrri hluti](Ormur-01.01-Myndbreyting.md) - [Næsti hluti](Ormur-01.03.md)