*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.2

"Við ætlum að uppfæra fataskápinn þinn," ákvað Lisa eftir að við höfðum skilið við strákana.

"Er eitthvað athugavert við fötin sem ég klæðist?" spurði ég, svolítið varnarlega.

"Ekkert, svosem. Það er bara svo mikið ... þú. Sem er vandamálið."

"Þetta var ekki til að láta mér líða betur hérna."

"Þú ert varkár manneskja, Taylor. Ég kann vel við það í þér. Ég held að það sé nauðsynleg viðbót í hópdýnamíkina," hún leiddi mig í átt að fjölda sölubása með mikið úrval kvenfatnaðar og dró þrjá kjóla úr einum rekkanum.

"Brian er varkár."

"Þið Brian eruð lík en ég myndi ekki segja að hann sé varkár. Ég mundi kalla það ... raunsær. Sem þið eruð bæði. Munurinn á ykkur tveimur er að hann hefur gert það sem hann gerir í núna þrjú ár. Tveggja ára reynsla, áður en hann bættist í hópinn. Svo mikið af því sem hann gerir er sjálfvirkt. Hann hugsar ekki út í litlu hlutina sem hann hefur gert tuttugu sinnum áður nú þegar. Hann tekur ýmsum hlutum sem sjálfsögðum."

"Og ég geri það ekki?"

"Þú ert athugul, tekur eftir smáatriðum og ert einbeitt. Meira en öll hin. Þú fylgist með, túlkar, og síðan loks tekurðu af skarið með öruggri og hnitmiðaðri nákvæmni. Það er styrkur og galli."

"Hvað kemur þetta fötunum mínum við?"

"Persónuleiki þinn endurspeglast í fatavalinu þínu. Þaggaðir litir. Brúnt, grátt, svart, hvítt. Ef þú ert klædd í eitthvað litríkt þá ertu eingöngu í því innan undir aðra flík, peysu eða jakka. Aldrei neitt sem er áberandi. Sýnir aldrei mikla húð. Á meðan flest okkar erum að velja á okkur föt til að smíða sjálfsmynd til að sýna út á við, til að passa inn í einhvern hóp eða klíku, þá ert þú að einbeita þér að því að halda þig utan sviðsljóssins og vera sem minnst áberandi. Þú ert of varkár, ofhugsar hlutina meira en þú þarft, tekur alltaf öruggasta leikinn í boði."

"Og þú vilt breyta því." andvarpaði ég.

"Mig grunar að þú sért fær um að koma öllum á óvart, þar með talið sjálfri þér, þegar þú sleppir takinu á örygginu, byrjar að vera djarfari og spinna af fingrum fram. Ekki bara þegar aðstæður neyða þig til þess. Ég er ekki bara að tala um föt, þú veist það."

"Ég held ég skilji hvað þú ert að fara."

"Meira hnitmiðað, ég sé þig skipta á milli sömu tveggja buxnanna á hverjum degi, eftir að þú fékkst peningagreiðslu uppá tvöþúsund dali fyrir fimm dögum síðan. Ef ég læt þig ekki kaupa föt núna þá held ég að þú sért aldrei að fara að kaupa þér föt."

"Pabbi minn mun velta fyrir sér hvaðan ég fékk þetta," mótmælti ég þegar hún lagði par af blússum yfir annan handlegginn á mér.

"Þú fékkst þær að láni frá mér. Eða þær passa ekki lengur á mig og ég gaf þér þær. Eða þú getur skilið þær eftir hjá okkur svo hann taki ekki eftir neinu."

"Ég kann ekki við að ljúga að pabba."

Hún leiddi mig og ýtti mér inn í fortjaldað svæði sem var notað sem mátunarklefi. Í gegnum fortjaldið sagði hún við mig, "Ég öfunda þig af því. En ef hann hefur ekki áttað sig á hvers vegna fataskápurinn þinn er orðinn svona fátæklegur, þá er allt eins líklegt að hann taki ekki eftir því þó þú klæðist einhverjum nýjum fötum."

Ég var hálfnuð með að klæða mig í treyjuna þegar ég áttaði mig á því sem hún sagði, "Um hvað ertu að tala?"

"Láttu ekki svona, Taylor. Ég væri með sterkan grun um að þú værir að glíma við einhver vandamál jafnvel án þess að, þú veist ... lítill fugl væri hvíslandi það í eyrað á mér."

Ég flýtti mér að klæða mig í fyrsta kjólinn úr hrúgunni og dró síðan fortjaldið frá, "Þú verður að gjöra svo vel að vera aðeins nákvæmari, áður en ég get staðfest eða afneitað neinu."

"Nee þessi er ekki að gera sig," sagði hún upptekin af kjólnum sem ég var í, úr ullarefni, að mestu rauður og hvítur. Örg dró ég aftur fortjaldið fyrir.

Frá hinum enda fortjaldsins útskýrði hún, "Fyrst hélt ég að pabbi þinn væri að misnota þig. En sá grunur hvarf frekar fljótt þegar ég heyrði þig minnast á hann í samtölum við okkur. Það hlaut samt að vera stór hluti af lífi þínu sem er ömurlegur, og ef það var ekki heima fyrir þá hlaut það að vera skólinn. Brian og Alec voru sammála mér þegar ég ræddi þessar pælingar mínar við þá."

"Þú hefur nefnt þetta við þá," ég lét hendurnar falla frá hnöppunum á kjólnum og skellti enninu í krossviðsvegg búningsklefans.

"Það kom upp þegar við vorum að tala um þig eftir að þú gekkst í hópinn og við hættum aldrei hundrað prósent að ræða það. Sorrímemmig. Þú ert ný, þú ert áhugaverð, við tölum um þig. Það er allt og sumt."

Ég kláraði að hneppa hnöppunum og opnaði fortjaldið, "Datt þér á einhverjum tímapunkti í hug að ég vildi ekki að þú færir að hnýsast í mín persónulegu mál?"

Hún losaði efsta hnappinn. "Það sem þú vilt og það sem þú þarft eru tveir mismunandi hlutir. Kornfjólu blái kjóllinn er æði, við tökum hann. Settu hann upp á slæðuna." Hún ýtti mér aftur inn og dró fortjaldið fyrir.

"Það sem ég þarf ..." ég barðist við að finna leið til að segja það án þess að það mundi vekja grunsemdir hugsanlegra áheyrenda, "er að halda þessum tveimur mismunandi hlutum lífs míns aðskildum."

"Hlutnum sem sökkar og hlutnum sem sökkar ekki."

"Jájá, orðum það þannig." Ég fann topp og lágsíðar gallabuxur í fatahrúgunni.

"Ég gæti hjálpað þér við að láta hlutann sem sökkar sökka minna," bauð hún.

Ég gat svarið að ég fann blóðið kólna í æðunum á mér. Ég sá hana fyrir mér mæta í skólann og byrja að hæða Emmu. Ég held að tilhugsunin að mæta Glory Girl aftur hefði hrætt mig minna. Ég barðist við að hneppa saman hnappnum á gallabuxunum, það hjálpaði ekki að ég var komin í hálfgert uppnám. Það tók mig minnst þrjátíu sekúndur að takast að hneppa þeim saman og ég bölvaði hljóðlátt allan tímann. Hvar í fjáranum hafði Lisu tekist að finna buxur sem voru þröngar á *mig*? Þegar ég var loks komin í þær reif ég fortjaldið frá og horfðist í augu við hana augnliti til augnlits.

"Að láta mig máta föt er fínt," sagði ég við hana og reyndi mitt besta við að halda ró minni, "en blandirðu þér með beinum hætti í vandamálin mín þá er ég farin."

"Bara si svona?"

"Bara si svona," sagði ég, "því miður."

Hún virtist skyndilega svolítið sár, "Þá það." Hún hengdi hausinn í smá stund, gaf síðan handabendingu í átt að fötunum mínum, "Hvað finnst þér?"

Ég reyndi að laga til kragann. Mér líkaði óhlutstæð hönnunin á hægri hlið treyjunnar en kraginn var með v-hálsmáli sem náðu alveg niður þar sem rifbeinin mín enduðu og maginn byrjaði. "Toppurinn er fleginn allt of langt niður, gallabuxurnar eru of þröngar."

"Þú verður að venjast því að sýna smá skoru. Eins og ég sagði, vertu meira djörf í vali á útliti."

"Ég væri meira opin fyrir því að sýna skoru ef ég hefði eitthvað yfir höfuð til að sýna," benti ég á.

"Þú blómstrar seint?" reyndi hún.

"Mamma mín var með B-skálar og jafnvel minna, fór eftir fatamerki brjóstahaldarans. Og það var eftir að hún fór upp um stærð eftir að hafa verið ófrísk af mér."

"Æ það er hræðilega sorglegt."

Ég yppti öxlum. Ég hafði sætt mig við að ég yrði eflaust grönn eins og kústskaft og með flata bringu alveg frá því að ég byrjaði á kynþroskaskeiðinu. Ég hafði bara þurft að skoða erfðafræði beggja vegna fjölskyldu minnar til að vita hvað ég átti í vændum.

"Lof mér að lýsa samúð varðandi móður þína. Ég vissi ekki."

"Takk, met samúðina mikils." andvarpaði ég, "Hart nei á toppinn."

"Þá það, ég gef þér það, en við höldum buxunum. Þær sýna líkamsbygginguna þína."

"Líkamsbyggingu þrettán ára stráks," sagði ég.

"Þú ert hærri en þrettán ára strákur, ekki vera kjáni. Að auki, hvernig sem þú lítur út, hver sem líkamsgerðin þín er, þá er gefið mál að einhver þarna úti álíti þig heitustu fjandans manneskjuna sem þeir hafa séð."

"Frábært," muldraði ég, "einhverstaðar þarna úti er annarlegur barnaperri með nafnið mitt á sér."

Lisa hló, "Mátaðu eitthvað annað. En settu buxurnar með fötunum sem við ætlum að kaupa. Ég skal kaupa þær fyrir þig og ef þú ferð aldrei í þær verð ég að sætta mig við að þú finnir bara til sektarkenndar með það."

"Finndu eins buxur í einu númeri stærra og ég skal klæðast þeim," stakk ég uppá. Áður en hún náði að mótmæla bætti ég við, "Þær munu skreppa saman í þvotti."

"Ágætur punktur. Ég fer að leita."

Hlutirnir héldu áfram í þessum dúr í smá tíma, og Lisa fann eitthvað fyrir sig líka. Við héldum okkur við að tala um föt og mér varð ljóst að Lisa var að vanda sig við að nefna ekki umræðuefnið á undan. Þegar við vorum búnar tók konan við afgreiðslukassann saman heildarupphæðina og sýndi okkur. Fjögurhundruð og sextíu dalir.

"Ég splæsi," sagði Lisa.

"Ertu viss?" spurði ég.

"Mútur í skiptum fyrir þögn þína," Lisa blikkaði mig.

"Varðandi?"

Hún leit á afgreiðslukonuna, "Á eftir."

Það var ekki fyrr en við vorum komnar vel á leið frá básnum, hlaðin innkaupapokum, að Lisa tilgreindi nánar. "Gerðu mér greiða og ekki nefna við hópinn hversu illa ég brást, varðandi að Panacea var ein af gíslunum í bankanum. Ef einhver þeirra spyr þig hreint út máttu segja þeim það, ég er ekki að biðja þig um að ljúga. En ef ekkert þeirra spyr, þá kannski nefnirðu það ekki?"

"Er þetta þögnin sem þú ert að kaupa?"

"Gerðu það."

"Allt í lagi," svaraði ég. Ég hefði orðið við bóninni án mútna og mig grunaði að hún vissi það alveg.

Hún glotti, "Takk. Ég efast um að ég fengi nokkurn tímann að gleyma þessu klúðri ef þau vissu um það."

"Mundir þú veita þeim frið, ef hlutverkin væru öfug?"

"Sénsinn," svaraði hún hlæjandi.

"Mig grunaði það."

"En varðandi samtal okkar áðan ... síðasta sinn sem ég mun nefna það í kvöld, ég lofa. Ef þú ákveður einhvern tímann að þú viljir aðstoð mína með eitthvað af persónulegu hlutunum sem þú ert að díla við, þá þarftu bara að biðja og ég er til."

Ég gretti mig, var undirbúin undir að argast, en lét undan. Þetta var vinalegt boð sem ýtti ekki við neinu. "Allt í lagi. Ég þakka boðið, en ég hef það fínt."

"Þá er það frá. Förum að fá okkur að borða."

Fugly Bobs var skyndibitastaður af blygðunarlausari gerðinni, seldur á stað sem var að hluta veitingahús, að hluta bar, að hluta skáli við endimörk markaðarins með útsýni yfir ströndina. Allir íbúar svæðisins höfðu eflaust á einhverjum tímapunkti borðað þar. Allir sem höfðu vit í kollinum biðu svo í minnst ár til að gefa hjörtum sínum tækifæri til að jafna sig. Þetta var svona hamborgarastaður með svo sveittum hamborgurum að ef þú pantaðir mat til að taka heim var pappírspokinn orðinn gegnsær áður en heim var komið. Aðalborgarinn hét Fugly Bob Challenger: ef þú gast klárað hann þurftirðu ekki að borga fyrir hann. Það þarf líklega ekki að taka fram að flestir borguðu.

Brian og Alec voru þegar mættir þegar við komum og við pöntuðum matinn okkar strax. Ég og Lisa komum okkur saman um að deila með okkur beikonostborgara, Brian pantaði sér tvöfaldan portobello-buff borgara og Alec skellti sér á Hideous Bob - Fugly Bob útgáfan af Big Mac.

Ekkert okkar var nógu svangt, hugrakkt né heimskt til að panta sér Challenger.

Brian og Alec höfðu setið fyrir utan svo þeir gætu komið auga á okkur þegar við kæmum. Eftir stutta umræðu ákváðum við að halda okkur við borðið sem þeir höfðu tekið sér. Það var við gluggann svo við sáum sjónvarpið fyrir innan. Það var enn það svalt úti að flestir kusu að vera innandyra. Eina fólkið með okkur fyrir utan voru nokkrir háskólanemar sem sátu í hinum enda pallsins, uppteknir í bjórdrykkju og leiknum í sjónvarpinu. Megin ávinningurinn af staðsetningunni var að við höfðum næði til að tala.

"Ég vil ekki vera nöldrarinn í hópnum," sagði Brian horfandi á pokafjallið, "en ég sagði ykkur að missa ykkur ekki í búðarrápinu svona rétt eftir skemmtistarf. Það eru svona hlutir sem lögreglur og skikkjur fylgjast með."

"Þetta er í góðu lagi," sagði Lisa örugg, "það dingla bara viðvörunarbjöllur hjá kreditkortafyrirtækjunum og bönkunum ef það er dramatísk breyting á eyðsluvenjum viðkomandi einstaklings. Ég kaupi hluti fyrir álíka upphæð í hverri eða annarri hverri viku."

Brian hélt fýlusvipnum sínum. Hann var við að segja eitthvað en hætti við.

"Svo, hvað kemur næst?" spurði ég.

"Kvöldverður, svo eftirréttur," svaraði Alec án þess að slíta augun af sjónvarpinu.

"Ég átti við varðandi," ég lækkaði raustina, "ólöglegu virknina okkar." Ég leit aftur til háskólanemanna og sá að þeir voru enn niðursokknir í leikinn. Ég náði ekki að greina hvað þeir voru að segja og þeir voru með læti svo ég var nokkuð viss um að þeir heyrðu ekki í okkur.

"Er eitthvað sem *þig* langar að gera?" spurði Brian mig.

"Kannski eitthvað minna brjálað," sagði ég loks, "mér líður smá eins og ég hafi dýft mér í dýpri enda laugarinnar án þess að kunna fyllilega að synda. Mér þætti betra að læra betur á kraftana mína og hvernig á að takast á við mismunandi aðstæður áður en ég fer aftur gegn skikkjum eins og Lung og Glory Girl, sem gætu bókstaflega rifið af mér útlimina ef þau vildu."

"Hah. Eitthvað auðveldara semsagt."

"Ef Rachel væri hérna mundi hún kalla þig hræðslupúka," sagði Alec.

"Þá verð ég bara að gleðjast yfir því að hún sé ekki hér," sagði ég brosandi.

Maturinn okkar kom og við notuðum auka diska til að skipta á milli okkar nokkrum hliðarpöntunum svo við gætum öll fengið okkur af þeim. Þannig hafði hvert okkar aðgang að blöndu af frönskum, sætum kartöflufrönskum, laukhringjum og djúpsteiktum kúrbít á sér disk. Hliðarpantanirnar einar og sér voru alveg meira en máltíð útaf fyrir sig, en það voru hamborgararnir líka, hver þeirra var nógu stór til að fylla heilan disk. Við Lisa skárum í sundur beikonostborgarann í tvennt og tókum sitthvora sneiðina.

"Ég vænti að þú sért ekki týpan sem þyngist auðveldlega," Lisa horfði á mig.

"Ég verð að vinna sérstaklega að því að bæta á mig."

"Fjandinn," nöldraði hún.

"Ef það er einhver huggun," sagði ég, eftir að hafa fengið mér bita og þurrkað mér um munninn með servíettu, "þá mun þessi máltíð eflaust leika húðina mína grátt."

"Það er sárabót," sagði hún glottandi.

Alec hringhvolfdi augunum, "Róið ykkur í stelpuhjalinu."

"Hvað viltu þá tala um?" spurði Lisa hann.

Hann yppti öxlum og beit í borgarann sinn.

Mér datt í hug umræðuefni. "Ég veit að það er kannski klisja, en þegar fólk með krafta kemur saman, er þá ekki venja að deila upprunasögum?"

Augljóslega var fátt sem ég hefði getað sagt til að drepa stemninguna hraðar. Lisa leit undan og féll ekki bros á vör. Brian og Alec litu undrandi á mig og sögðu ekkert.

"Hvað?" spurði ég. Ég leit í kringum mig til að ganga úr skugga um að enginn heyrði í okkur. "Var það eitthvað sem ég sagði?"

---

[Fyrri hluti](Ormur-04.01-Skel.md) - Næsti hluti