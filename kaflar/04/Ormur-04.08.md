*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.8

Ég hafði uppgötvað við að horfast í augu við meira en tuttugu menn vopnaða skotvopnum, um þrjátíu manns með hin ýmsu óhefðbundnu vopn og brjálaðan vísindamann með sprengjuþráhyggju að ég kunni mjög, mjög mikið að meta það sem Bitch hafði fram að færa fyrir teymið okkar.

"Þetta allt," sagði Tattletale mjög varlega, "þú varst að leika þér að okkur, þess vegna léstu ekki fólkið þitt skjóta okkur strax í byrjun."

"Alveg hárrétt hjá þér," Gríman hennar Bakuda lét hana hljóma eins og Robbie the Robot með hálsbólgu, en ég fékk á tilfinninguna að hún reyndi að bæta upp fyrir það með líkamstjáningu. Hún vaggaði fingrinum að Tattletale eins og hún væri að skamma hund. "En ég held að þú, sérstaklega, ættir að þegja. Hermenn?"

Hún lagði hönd sína á kollinn á ABB meðliminum sem stóð fyrir framan jeppann með skammbyssu í höndunum. Hann kiknaði við snertinguna. "Ef ljóskan segir eitt aukatekið orð í viðbót þá skjótið þið þau öll undir eins. Mér er sama hvað þau hin hafa að segja, en ljóskan á að halda sér saman."

Hermennirnir hennar löguðu til gripið á skotvopnunum sínum og margir beindu byssuhlaupinu sínu í átt að Tattletale sérstaklega. Ég leit létt í átt til Tattletale og sá að hún pírði augun og klemmdi aftur varirnar þannig að þær mynduðu beinharða línu.

"Nefnilega," Bakuda rétti úr sér, setti fót efst á hurð jeppans, lagði handleggina á hnéð og hallaði sér í átt að okkur. "Þú ert sú eina sem ég skil ekki. Skil ekki kraftana þína. En miðað við áhrifin sem þú og granni strákurinn höfðuð á ónothæfu málaliðana mína þá held ég að það sé best að spila öruggt halda þér þögulli. Kannski er það eitthvað lágtíðnihljóð, breytandi skapi meðan þú talar, kannski eitthvað annað. Veit ekki. En þú skalt þegja, skilið?"

Í jaðarsjón minni greindi ég Tattletale varlega kinka kolli einu sinni.

"Svo, nú er ég í smá bobba," hvæsti Bakuda, og leit á handarbakið á sér. Hún virtist ekki bara vera að bæta fyrir vélrænu röddina með líkamstjáningu; hún naut þess að tala. Ekki að ég væri að kvarta. "Sjáið til, Lung kenndi mér margt, en helsti lærdómurinn sem ég meðtók var sá að það að vera áhrifaríkur leiðtogi veltur að öllu á ótta. Með starfsferil eins og okkar, þá heldur fólk eingöngu tryggð við einhvern ef það virkilega óttast viðkomandi. Nægur ótti og þau hætta að hafa áhyggjur af sínum eigin áhugamálum og markmiðum, hætta að velta fyrir sér hvernig þau geta klekkt á þér og þau tileinka sér að þóknast þér. Eða, í það minnsta reyna að komast hjá því að valda þér vonbrigðum."

Hún stökk niður af jeppanum og greip í hárið á einum af hávaxnari japönsku strákunum sem var kannski tuttuguogeitthvað. Hún vatt upp á hárið á honum í höndum sínum og lét hann beygja sig þar til eyrað hans var rétt fyrir framan hana, "Ekki satt?"

Hann muldraði svar til hennar og hún sleppti honum, "En það gengur lengra, er það ekki? Sjáið til, ég erfði kannski ABB gengið-"

Það var næstum ógreinanlegt en ég sá einhverja hreyfingu í svipbrigðum Tattletale. Tjáningarbreyting eða höfuðhreyfing. Þegar ég leit aðeins í átt til hennar gat ég ekki séð hvað það hafði verið.

Bakuda hélt áfram án þess að stoppa, "En ég erfði einnig óvini Lung. Svo ég er í smá bobba, skiljið þið? Hvað get ég gert ykkur til að sannfæra þá um halda sig frá mér? Hvaða gjörningur væri nógu árangursríkur til að fá fólk til að flýja til fjalla við það eitt að sjá mig nálgast?"

Hún sneri sér við og greip skammbyssu úr höndum eins þorparans, "Gemmér."

Síðan gekk hún inn í miðjan hópinn.

"Það eru ekki nógu margar pöddur hérna." Ég nýtti mér að hún var ekki með athyglina á okkur og hvíslaði til hinna og vonaði eins og ég gat að það væri ekki nógu hátt til að hún gæti heyrt. Gríman mín huldi að minnsta kosti andlitið mitt svo varir mínar sáust ekki hreyfast, "Regent?"

"Get ekki afvopnað svona marga í einu," hvíslaði Regent til mín. "Ég meina, ég-"

"Þú." kallaði Bakuda og okkur dauðbrá. Hún var þó ekki að ávarpa okkur. Kóreskur amerískur piltur í einkaskólabúningi - frá Immaculata High, í fínasta hverfi borgarinnar - hrökklaðist fram fyrir hana. Hópurinn bakkaði og rýmdi nokkurra metra pláss í kringum þau tvö.

"J-já?" svaraði pilturinn.

"Park Jihoo, rétt? Einhverntímann mundað byssu áður?"

"Nei."

"Einhverntímann lamið einhvern?"

"Gerðu það, ég hef aldrei ... nei."

"Aldrei lent í slag? Þá á ég við alvöru slag, bíta, klóra, grípa það sem hendi er næst til að nota sem vopn?"

"N-nei, Bakuda."

"Þá ert þú tilvalinn fyrir litlu sýnikennsluna mína." Bakuda þvingaði byssuna í hendur hans, "Skjóttu eitt þeirra."

Pilturinn hélt á byssunni eins og hún væri lifandi sporðdreki, með tveimur fingrum, eins langt frá sér og hann gat, "Gerðu það, ég get það ekki."

"Ég skal auðvelda það fyrir þér," Bakuda gæti hafa verið að reyna að hljóma hugreystandi, en gríman hennar leyfði ekki tjáningu af því tagi, "Þú þarft ekki einu sinni að drepa viðkomandi. Þú getur skotið í hnéskel, olnboga, öxl. Allt í lagi? Bíddu aðeins."

Hún skildi byssuna eftir í höndunum á piltinum og steig frá og benti á einn þorparann sinn, "Komdu með myndavélina og byrjaðu að taka upp."

Hann fylgdi fyrirmælum hennar og náði í litla handupptökuvél úr jeppanum. Hann fiktaði við hana í nokkrar sekúndur áður en hann lyfti henni yfir höfuð sér til að sjá yfir hópinn, hann horfði í útsmelltan hliðarskjáinn til að vera viss um að myndavélinni væri beint að því sem gekk á.

"Þakka þér fyrir biðlundina, Park Jihoo," Bakuda beindi athygli sinni aftur að piltinum með byssuna, "þú getur skotið eitt þeirra núna."

Pilturinn sagði eitthvað á kóresku. Hugsanlega bæn, "Gerðu það. Nei."

"Í alvöru? Þau eru illmenni, ef þú hefur áhyggjur af siðferði." Bakuda hallaði höfðinu til hliðar.

Hann blikkaði tárum úr augunum á sér og starði upp í himininn. Byssan féll úr höndum hans niður í malbikið.

"Nei semsagt. Synd. Ég hef engin not fyrir þig sem hermann." Bakuda sparkaði í magann á honum, það fast að hann féll aftur fyrir sig og lenti á bakinu.

"Nei! Nei nei nei!" Pilturinn leit upp á hana, "Gerðu það ekki!"

Bakuda tölti örfá skref aftur. Fólkið í kring tók því sem meldingu um að færa sig líka fjær honum.

Hún gerði ekki neitt, sagði ekki neitt, gaf ekki frá sér neina tjáningu eða hreyfingu. Það heyrðist hljóð, eins og víbrandi farsími á skrifborði, og Park Jihoo bráðnaði niður í súpukenndan poll á innan við sekúndu.

Dáinn. Hann var dáinn bara si svona.

Það var erfitt að heyra fyrir öskrum, væli og geðhræringsópum. Þegar hópurinn bakkaði skelfingu lostinn frá vettvanginum og fólk var farið að reyna að fela sig skaut einn þorparinn úr byssu beint upp í loftið. Allir stoppuðu. Eftir skelfinguna og undrunina sem hafði heltekið hópinn var stundarþögn, nógu löng til að eitt tiltekið hljóð heyrðist sem stuðaði alla í agndofa þögn.

Það hljómaði eins og hljóðið frá hrífu að raka upp þurr laufblöð, nema háværara, gervilegt eins og verið væri að spila upptöku af því í gegnum eldgamlan símsvara. Öll augu beindust að Bakuda. Hún var hallandi sér fram með hendur um miðjuna.

Hlátur. Hljóðið var hláturinn hennar.

Hún stappaði fætinum og fótaði sig, gaf frá sér hljóð sem var líklega hún að ná andanum eða að reyna að gíra niður hláturinn, en gríman hennar þýddi það ekki í neitt skiljanlegt - einungis hvæs, nánast einhljóða og óbreytilegt. Hún sneri sér í hálfhring og kallaði, "Númer sex átján! Ég var búin að gleyma að ég bjó til þessa! Fullkomið! Betra en ég hélt!"

Ef hún hafði ætlað sér að skelfa þá hafði henni tekist ætlunarverk sitt. Á mér allavega. Mig langaði að kasta upp, en ég hefði þurft að taka af mér grímuna til að gera það, og ég var hrædd um að ef ég hreyfði mig yrði ég skotin. Hræðslan við byssurnar var nóg til að yfirvinna ógleði mína, en lokaútkoman var að ég skalf. Ekki bara einhver smá skjálfti, heldur allur líkaminn þannig að ég var í stökustu vandræðum með að halda mér uppréttri.

"Þetta var frekar nett."

Með þessum orðum náði Regent að fanga athygli allra sem heyrðu og uppskar álíka galopin augu og hlátur Bakuda hafði gert. Hann uppskar eitt slíkt frá mér. Það var ekki bara hvað hann sagði. Það var hversu rólegur hann hljómaði.

"Ég veit, skilurðu?" Bakuda sneri sér í áttina að honum, hallaði höfðinu til hliðar, "Innblásturinn kom frá Tesla og uppfinningum hans sem tengjast víbringi. Hann taldi að ef þú gætir fundið réttu tíðnina gætirðu jafnvel splundrað jörðinni-"

"Ekki taka því illa," greip Regent fram fyrir hana, "tjah, leyfðu mér að umorða. Mér er í raun sama hvort ég móðgi þig. Ekki skjóta mig samt. Mig langaði bara að stoppa þig til að segja að mér er alveg sama um þetta vísindamas og allt tækniblaðrið um hvernig þú gerðir það. Það er leiðinlegt. Mig langaði bara að segja að það var svolítið nett að sjá hvernig það lítur út þegar gaur leysist upp svona. Ógeðslegt, hrollvekjandi, helsteikt, en það var nett."

"Já," sagði Bakuda, augljóslega kát með innskotið, "Eins og svar við spurningu sem þú vissir ekki að þú værir með í kollinum!"

"Hvernig fórstu að því? Plantaðirðu sprengjum í almenna borgara til að neyða þau til að vinna fyrir þig?"

"Í alla," svaraði Bakuda nánast með óráði yfir vel heppnaðri 'tilraun' sinni og athyglinni frá Regent. Hún tölti um í gegnum mannfjöldann og hallaði sér upp að einum af þorpurunum og klappaði á kinnina hans, "Jafnvel þá tryggustu. Heljarinnar hlutur að gera. Ekki samt aðgerðin sjálf að koma sprengjunum fyrir í höfðinu á þeim. Eftir fyrstu tuttugu aðgerðirnar gat ég gert þær með lokuð augun. Bókstaflega. Satt að segja gerði ég nokkrar þeirra þannig."

Hún hélt áfram, "En að hafa þurft að taka út fyrstu tíu til tuttugu með róandi og gera aðgerðina áður en þau vöknuðu, svo ég hefði mannafla til að smala saman restinni? Einn af öðrum? Virkilega einhæft og leiðinlegt þegar nýjungarsjarminn var runninn af þessu."

"Ég væri of latur til að gera þetta, jafnvel þó ég hefði kraftana þína," sagði Regent, "Má ég koma nær líkamspollinum? Til að skoða betur?"

Skap hennar breyttist á svipstundu og hún benti reiðilega í áttina til hans. "Nei. Ekki láta þér detta í hug að ég viti ekki að þú sért að reyna eitthvað. Ég er algjör snillingur, skilurðu það? Ég get hugsað tólf leiki fram í tímann áður en þú getur látið þér detta í hug einn. Það er ástæðan fyrir því að þú ert standandi þarna og ég ..." hún klifraði upp og settist á pallbrúnina á jeppanum, "er sitjandi hérna."

"Skapofsinn maður, róaðu þig," svaraði Regent, "ég var bara að spurja."

Ég sá á svipbrigðum Tattletale að hún var að hugsa það sama og ég. *Sýndu sprengjuvargsbrjálæðingnum smá virðingu.* Ég sagði hljóðlátt það sem Tattletale gat ekki sagt.

"Tónaðu þetta aðeins niður, Regent," hvíslaði ég.

"En hvaaaað um þaaaaað," Bakuda teygði orðin, "granni strákurinn missti rétt í þessu allan velvilja sem hann vann sér inn fyrir að kunna að meta list mína. Eða í það minnsta ljúga því að mér sannfærandi." Hún bankaði á kollinn á gaurnum með myndavélina á öxlinni, "Ertu enn að taka upp?"

Maðurinn kinkaði kolli stuttlega. Þegar ég leit betur á hann sá ég svitaperlur renna niður andlitið á honum, þó að kvöldgolan væri svöl. Það leit út fyrir að þorpararnir hennar væru einnig töluvert hræddir.

"Gott," Bakuda nuddaði saman bleikum hönskunum, "Við klippum burt blaðurhlutana á eftir, svo komum við þessu í umferð á veraldarvefnum og sendum afrit á helstu fréttastöðvar borgarinnar. Hvað finnst þér?"

Maðurinn með myndavélina svaraði með asískum hreim, "Gott plan, Bakuda."

Hún klappaði saman höndunum. Svo benti hún á hópinn, "Jæja! Svo, þú ... já þú, stelpan í gulu skyrtunni og gallabuxunum. Ef ég segði þér að gera það, mundirðu taka upp byssuna og skjóta eitt þeirra?"

Það tók mig örfáar sekúndur að koma auga á stelpuna, í ysta hluta hópsins. Hún horfðí á Bakuda með þungum svip og náði að svara, "Byssan b-bráðnaði líka, frú."

"Þú kallar mig Bakuda. Þú veist það. Engin herlegheit. Ef byssan væri ennþá þarna, mundirðu skjóta? Eða ef ég segði einhverjum að rétta þér byssu?"

"É-ég held ég gæti það kannski," augun hennar voru stjörf á pollinum sem hafði áður verið Park Jihoo.

"Og þar með lýkur þessari sýnikennslu minni," ávarpaði Bakuda til okkar, "Ótti! Það er ástæða fyrir því að Lung lagði á sig krók til að ráða mig. Ég skildi ávallt innst inni að ótti er öflugt tól. Hann orðaði það bara svo óaðfinnanlega. Alvöru ótti er blanda af fullvissu og því óútreiknanlega. Fólkið mitt veit að ef það svíkur mig þarf ég einungis að hugsa um það til að láta sprengjuna í höfði þeirra fara bingala búmm. Þau vita að ef ég dey þá fara allar sprengjur sem ég hef búið til af stað. Ekki bara sprengjurnar sem ég hef plantað í höfuðið á þeim. Hver og ein einasta. Og ég hef búið til heilan helling af þeim. Fullvissa."

Lisa teygði hönd sína til mín og greip í höndina á mér, kreppti hana fast.

"Og óútreiknanleikinn?" Bakuda sparkaði löppunum í hlið jeppans eins og grunnskólakrakki sitjandi á stól, "Mér finnst gaman að hræra upp í vopnabúrinu mínu, svo þið vitið aldrei hvað þið eruð að fara að fá. En þú verður líka að halda fólki á tánum, láta það velta því fyrir sér, ekki satt? En svona til að missa ekki marks: Shazam!"

Orðið rann saman við mjög raunvörulega sprengingu og stuttu seinna fylgdi eitthvað eins og þruma, en Lisa var nú þegar togandi í handlegginn á mér, dragandi mig í burtu.

Ég hafði í stundarkorn horft á hreinan glundroða, öskrandi fólk hlaupandi frá staðnum þar sem sprengingin hafði sprungið, í miðjum hópnum hennar Bakuda. Flýjandi fólkið hljóp í veg fyrir skotlínu þorparanna sem voru vopnaðir byssum.

Regent rétti út höndina, sópaði henni til hliðar, og tíu manns eða svo féllu um koll, sem breytti mannfjöldanum í dauðhræddan, veruleikafirrtan múg. Ég heyrði háværa byssuhvellina, sá Regent grípa um öxlina á lafandi vinstri handlegg, var ekki viss hvort tengsl væru á milli þessara tveggja hluta.

Til að toppa ringulreiðina sat Bakuda enn á hlið jeppans. Annað hvort var hún hrópandi eitthvað eða skellihlæjandi. Hún var að leyfa okkur að sleppa úr greipum hennar, fólkið hennar var við það að drepa hvort annað í stundarbrjálæði, og hún hafði nýlokið við að drepa minnst eitt af hennar eigin fólki bara si svona. Miðað við það sem við höfðum séð var ég tilbúin að veðja lífi mínu á að hún var skellihlæjandi á meðan þetta allt gekk á.

Næstum án þess að ég tæki eftir því hafði nóttin skollið á, og eins og til að bjóða okkur velkomin dýpra í geymsluskápavölundarhúsið, hóf að kvikna á ljósastaurunum einum af öðrum fyrir ofan okkur. Með Grue hyljandi flóttann okkar með fortjaldi myrkurs hlupum við eins og fætur okkar leyfðu.

---

[Fyrri hluti](Ormur-04.07.md) - Næsti hluti