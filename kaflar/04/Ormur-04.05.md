*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.5

Sólarlög eru alltaf fallegust eftir skara af vondu veðri. Dagurinn í dag var engin undantekning. Eftir einn hog hálfan dag af þungri rigningu sem við höfðum upplifað, þá var himininn orðinn litaður af appelsínugulum og rauðleitum lit, með vott af jólubláum í þunnum skýjunum sem hreyfðust hratt í sterkum hávindunum. Sólarlagið leit sérstaklega fallega út þegar við nálguðumst sjóinn í flóanum, en ekkert okkar var í raun í skapi til að kunna að meta það.

Það var eins og við værum gjörbreytt fólk frá vinahópnum sem hafði rölt saman í góðu skapi frá markaðnum yfir í risið. Það voru engin samskipti, ekkert grín eða glens, engin myndun vinatenglsa. Við vorum öll hugsandi það sama: eitthvað var að, eitthvað hafði komið fyrir. Enginn sagði þó upphátt sem kom upp í kollinn, eins og það væri við lýði óorðað samkomulag um að auka ekki á áhyggjurnar með að orða þær hugdettur sem spunnu upp í kollinn.

Án þess að segja orð tókum við strætisvagn frá nyrðri ferjustöðinni og stigum út á lestarsvæðinu, hluta bryggjuhverfisins lengst frá Boardwalk svæðinu.

Sem hópur gengum við hálfa húsaröð frá strætóstoppistöðinni, aftur fyrir yfirgefna byggingu og klæddum okkur úr borgaralegu fötunum. Geymslusvæðið var einungis einni húsaröð frá lestarsvæðinu. Stutt frá keðjutengjagirðingunni sá ég fjölda yfirgefinna kassabíla eins og ofvaxna hrörnandi legsteina, umlukta gróðri, og tómum flöskum og hrörlegum skýlum. Allt svæðið var eyðilegt og autt. Það var erfitt að hvers vegna strætisvagn yfir höfuð gekk framhjá þessu svæði. Væntanlega var einhver lágmarks vinnuhópur sem vann enn við að viðhalda lestarteinunum fyrir þær fáu lestar sem enn fóru um þá.

Við héldum inn í völundarhúsið sem geymslusvæðið var. Hver geymsluskápur var aðeins um þrisvar þrír metrar að breidd, en það voru hundruðir þeirra, hver og einn þeirra stóð við hlið annars, skipulagðir í óskipulagðar raðir með tíu til tuttugu múrsteinsskálum. Þetta var ekki óalgeng sjón, svæði eins og þessi voru víða í Brockton Bay. Fyrir áratugum, þegar atvinnuleysi jókst, var fólk farið að nota þessi geymslusvæði sem íbúðir. Sumir framtakssamir einstaklingar höfðu gripið tækifærið og geymslusvæði eins og þetta höfðu risið á vöruhúsasvæðum og ónotuðum bílastæðum. Þetta var, óopinberlega, ódýrasti húsakostur sem þú gast fundið, síðasta hálmstráið fyrir ógæfufólk á götunni til að hafa svæði og heimili útaf fyrir sig og til að geyma litlar eigur sínar og bedda til að sofa á yfir næturnar.

En hlutirnir höfðu á endanum farið til fjandans. Þessi geymslusvæði breyttust í fíkniefnagryfjur, samkomustaðir fyrir klíkur og svæði þar sem brjálæðingar söfnuðust saman. Farsóttir blossuðu upp og gengu í gegnum þessi 'hverfi' uppfull af þétt skipuðum, skítugum og vannærðum hópum fólks, og felldu mikinn hluta þess. Sum sem ekki dóu úr farsóttum féllu fyrir hnífsárásum um eigur þess eða dóu úr sulti, og eldgömul rotnandi lík voru bakvið hurðar sumra geymsluskápanna. Að lokum greip borgin inn í og búseta í skápunum var upprætt. Þá hafði staðbundinn iðnaður meira og minna lagst af og heimilislaust fólk og aðrir bágbornir fluttu sig yfir í yfirgefin vöruhús, verksmiðjur og fjölbýlishús til að hafa þak yfir höfuðið. Vissulega voru sömu heilsuvandamál til staðar þar, en í það minnsta var fólk ekki eins þétt pakkað saman svo úr yrðu mjög skæðar farsóttir eins og gerst hafði á geymslusvæðunum.

Þannig höfðu þessi geymslusvæði poppað upp eins og gorkúlur víða um borgina, sérstaklega í kringum bryggjuhverfið. Þau voru í dag að mestu ónotuð, bara fjöldi raða af einsútlítandi skúrum með fölnaðar eða ólæsilegar tölur málaðar á hurðarnar, hver með bárujárnsþak boltað örugglega ofaná, nógu hallandi svo fólk gat ekki gengið á eða sofið á þökunum.

"Við erum að leita að þrettán núll sex," sagði Grue og rauf þögnina sem hafði varað í góðan hálftíma. Það tók okkur nokkrar mínútur að finna skúrinn. Það var í raun engin augljós röðun, ástæða eða skipulag á hvernig skúrarnir voru númeraðir. Líklega, giskaði ég á, höfðu þeir verið reistir þar sem var pláss, og gefið fyrsta númer sem var laust hverju sinni. Eina ástæðan fyrir því að við fundum hann var sú staðreynd að Brian hafði komið hingað áður með Rachel. Stærð svæðisins og skipulagsleysið var auðvitað stór hluti ástæðunnar fyrir því að við höfðum falið peningana hér. Ef jafnvel við vorum í vandræðum með að finna leiðina til þeirra, þá mundi það taka einhvern sem fengi númerið og lykilinn frá okkur margfalt lengri tíma.

Á meðan Grue brasaði við að losa hengilásinn leit ég í báða enda sundsins sem við vorum stödd í. Fyrir utan einn hrörlegan lyftara sem hafði verið lagt stutt frá þá var svæðið meira og minna autt. Draugabær, hugsaði ég. Ef draugar væru til héldu þeir til á svæðum eins og þessu, þar sem svo mikil eymd, ofbeldi og dauði hafði átt sér stað.

"Djöfull," sagði Grue, þegar hurðin spratt upp. Hjartað mitt sökk.

Ég reis upp á tærnar til að fá að sjá inn. Skápurinn hýsti einungis flekki í rykugu gólfinu, eina ljósaperu hangandi í rafmagnssnúru og dökkan blett í horninu. Engir peningar.

"Ef við kjósum þá kýs ég að við drepum hana," sagði Regent.

Augabrýrnar mínar risu, "Heldurðu að Bitch hafi gert það? Væri hún vís til að gera svona, grípa peningana og láta sig hverfa?"

"Ef þú hefðir spurt mig fyrir fimm klukkustundum síðan hefði ég sagt nei," svaraði Regent. "Ég hefði vissulega sagt þér að hún væri gallagripur, hún er kærulaus, klikkuð, hún reiðist auðveldlega og hún hikar ekki við að veita fólki sem reita hana til reiði áverka sem kalla á spítalavist ... en ég hefði líka sagt að hún væri trygglynd, að jafnvel þó henni líki ekkert sérstaklega vel við okkur-"

"Henni líkar ekki vel við neinn," greip ég inn í.

"Satt, henni líkar ekki við neinn, þar með talið okkur, en við erum það nálægasta sem hún hefur sem vini eða fjölskyldu, fyrir utan hundana hennar auðvitað. Ég hefði ekki trúað að hún mundi kasta því svona frá sér."

"Hún gerði það ekki," sagði Tattletale, "hún gerði þetta ekki."

"Hver þá?" spurði Grue. Drungaleg bergmálandi röddin hans bar vott af reiði í sér.

"Önnur skikkja," svaraði Tattletale, nánast annars hugar, eins og hún væri að einbeita sér að öðru, "Einhver sem kann að dírka upp lása. Þessi hurð var ekki þvinguð upp."

"Illmenni?" spurði ég.

"Illmenni," svaraði Tattletale eins og bergmálsrödd. Ég var ekki viss hvort hún var skýra hvað ég sagði eða hvort hún hefði einungis endurtekið það sem ég sagði með athyglina á einhverju öðru. "Fleiri en eitt. Og þau eru enn hérna."

Mjúkt klapp svaraði henni. Það var hægt, áhugalaust að því marki að vera kaldhæðið.

"Snilldarlega ályktað," sagði manneskjan sem klappaði. Þegar Tattletale sneri sér við tók ég nokkur skref aftur frá geymsluskápnum til að sjá betur manneskjurnar tvær sem stóðu á þakinu.

Manneskjurnar tvær stóðu með annan fótinn ofar en hinn, til að forðast að renna ekki af bröttu þakinu og báðar í eins búningum. Búningarnir voru bláir spandex gallar með breið belti smellt um mittið, hvítar ermar og legghlífar. Höfuðfötin voru teygjanleg, áföst þannig að þær skildu bara eftir glugga fyrir andlitið, og báðar með eina hvíta antennu. Af öllum litum þá skörtuðu hanskar, skór og kúlan á antennunum litnum tyggjókúlubleikum. Andlit þeirra voru hulin ofvöxnum hlífðargleraugum með dökkum linsum.

Að öðru leiti en búningunum þá gat parið ekki verið meira öðruvísi. Annar var rýr, með veika höku og slappa líkamsstöðu. Hinn var með skúlptúraða líkamsbyggingu, breiðar axlir, hávaxinn, vöðvalínurnar sáust greinilega í gegnum skinnþéttan búninginn.

"Über og Leet," Tattletale ávarpaði þá, "ég get ekki lýst því hvað ég finn fyrir miklum létti. Í smá stund hélt ég að við þyrftum að hafa miklar áhyggjur."

"Vertu viss, Tattletale, þú ættir að vera áhyggjufull," svaraði Über. Hann var svona manneskja sem boðaði, tilkynnti, gaf út yfirlýsingar og staðhæfði. Rétt eins og krafturinn hans Grue breytti röddinni hans til að láta hann hljóma drungalega og ómannlega, þá lét krafturinn hans Über hann hljóma eins og gaurinn sem talaði inn á bíómyndaauglýsingar eða næturauglýsingar. Ofurdramatískur, ákafur í öllu sem hann sagði, sama hversu hversdagslegt það var. Eins og leikari að algjörlega ofleika hlutverk galvasks riddara í einhverri barnabíómynd.

Ég skimaði í kringum mig eftir því sem ég hugsaði um sem kjaftaskjóðuna. Ég kom loks auga á hana, hringlaga skuggi á sólarlagsrauðum himninum, rétt fyrir ofan geisla sólarlagsins. Þetta var myndavél, áföst á gylltum hnetti á stærð við tennisbolta. Hún gat flogið eins og kólibrífugl, haldið sér í öruggri fjarlægð, ávallt takandi upp. Über og Leet streymdu iðulega alltaf skikkjustarfsemi sinni á netið, svo fólk gat opnað streymið þeirra og séð hvað þeir væru að gera. Ég var nokkuð viss um að þeir voru með tímaseinkun á streyminu, svo atburðirnir sem myndavélin tók upp myndu spilast á netinu eftir líklega hálftíma til klukkutíma.

Ég gat viðurkennt að ég hafði stöku sinnum horft á streymið þeirra sjálf, þess vegna vissi ég um 'kjaftaskjóðuna'. Alltaf þegar ég hafði opnað streymið kom mér á óvart að áhorfendafjöldinn var ávallt einhverjar þúsundir. Ég hafði sjálf hætt að horfa á streymið þeirra vegna þess að það lét mér ekki líða vel. Þeir voru algjörir lítilmagnar, börðust við að reyna að slá í gegn, sem lét þig finna til með þeim, lét þig langa til að halda með þeim, þangað til þeir gerðu eitthvað fyrirlitslegt. Þá fórstu að sjá þá í neikvæðu ljósi, lítandi niður á þá, fagnandi í hvert sinn sem eitthvað misfórst hjá þeim. Það hvernig ég leit niður á þá hafði verið aðeins of líkt því hvernig Emma, Madison og Sophia litu niður á mig, og það hafði fengið mig til að hætta að horfa á streymin þeirra.

Eftir að ég hafði komið auga á myndavélina, sem var staðsett til að sjá okkur horfa upp á illmennin tvö, með langa skuggana okkar fyrir aftan okkur, beindi ég augunum aftur í átt að parinu. Með kraftinum mínum sendi ég flugnager í átt að myndavélinni til að hylja hana. Það tók ekki langan tíma þar til myndavélin fór að sveiflast um, eins og hún væri að reyna að hrista pöddurnar af sér. Ég brosti bakvið grímuna mína.

Leet gretti sig og leit í átt að myndavélinni, "Er þetta virkilega nauðsynlegt?"

"Þið öbbuðust upp á okkur," svaraði ég, "ég abbast upp á áskrifendahópinn ykkar."

Bæði Tattletale og Regent glottu og hlógu. Grue var hljóðlátur. Hann stóð mjög kyrr en myrkrið í kringum hann flökti eins og eldtungur.

"Hvað er þemað ykkar í kvöld?" kallað Regent, "Búningarnir ykkar eru svo skelfilegir að ég get ekki horft á þá nógu lengi til að átta mig á því."

Leet og Über gáfu honum illt auga. Aðaleinkennandi þátturinn þeirra var tölvuleikjaþemu. Með hverju verkefni völdu þeir einhvern tölvuleik eða leikjaseríu sem þema og hönnuðu búningana sína og glæpinn í kringum þemað. Einn daginn hafði Leet verið í Mario búning skjótandi eldboltum á meðan Über var dressaður upp sem Bowser, þeir brutust inn í myntsöfnunarverslun til að safna 'myntum'. Síðan viku seinna voru þeir með GTA þema, keyrandi um borgina á upptjúnuðum kagga, að abbast upp á ABB gengið og berjandi hórur.

Eins og ég sagði. Fyrirlitslegir.

Über steig nær þakkantinum og stakk fingrinum í átt að Regent, "Þú-"

Hann komst ekki lengra. Regent sveiflaði handleggnum hans út til hliðar og Über missti jafnvægið. Ég steig snöggt til baka með hinum á meðan hann féll niður af þakinu og í malbikið fyrir framan geymsluskápinn.

"Leitt að þú ert að loka á myndavélina," sagði Regent og leit í áttina til mín, "ég hefði viljað sjá hversu mikið áhorf þessi bútur hefði fengið á Youtube."

"Láttu mig þá vita með smá fyrirvara næst," sagði ég við hann, "kannski eitthvað handmerki?"

Við höfðum bakkað frá skápnum þegar Über féll af þakinu, við bökkuðum nokkur skref í viðbót þegar hann stóð upp. Leet stökk niður og stóð við hlið hans.

"Peningarnir," sagði Grue, "Hvar eru þeir? Hvernig funduð þið þá?"

"Fimmti liðsmaðurinn ykkar leiddi okkur beint á þá. Heppilegt fyrir okkur satt að segja," sagði Leet glottandi, "Varðandi hvernig við fundum hana ..." bætti hann við afvegaleiðandi.

Grue talaði lágum rómi sem gat ekki borist til illmennaparsins, "Þeir gerðu eitthvað við Bitch, þeir eru með peningana. Ef við náum ekki fram afgerandi sigri hér er mannorðið okkar farið til fjandans."

"Engar hömlur?" muldraði Tattletale.

"Skiljum annað þeirra eftir í ástandi til að geta yfirheyrt. Höfum það Leet, þar sem kraftarnir hans Über gera okkur erfitt að halda honum niðri. Ef við gefum honum tækifæri til getur hann fundið út hvernig hann á að gera hvað sem er eins og hann sé fjárans sérfræðingur í því, og það nær líklega yfir að flýja úr reipi eða handjárnum. Skilið?"

"Ég er til," svaraði ég. Það kom mér á óvart hversu spennt ég var. Það var svona sem hafði gert mig spennta fyrir því að klæða mig í búning. Já já, aðstæðurnar voru ekki alveg hinar ákjósanlegustu, en að berjast geng vondu köllunum?

Ég brosti bakvið grímuna mína og teygði mig í stjórn yfir pöddunum mínum.

---

[Fyrri hluti](Ormur-04.04.md) - Næsti hluti