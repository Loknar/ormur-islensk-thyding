*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

## Kafli 4 - Skel

### Skel 4.1

"Þú virkilega lést sjá þig."

Ég leit upp úr stærðfræðibókinni minni til að sjá Emmu halla sér yfir mig. Hún var í dýrum kjól sem hún hafði líklega fengið að gjöf eftir einn af fyrirsætusamningunum hennar, rautt hárið hennar var fléttað í einhvern flókinn hnút sem leit fáránlega út á nítíuogfimm prósent stelpna sem reyndu að láta hann ganga. Emma tilheyrði fimm prósentunum sem tókst að láta hann ganga. Emma var ein af þeim sem virtist bara líta framhjá félagslegum óþægindum og minniháttar málum sem hrjáðu alla aðra. Hún fékk ekki bólur, hvaða stíll sem er í hári eða fatnaði fór henni vel, og hún gat meira og minna brotið allar félagslegu reglur framhaldsskólans og komist frá því ósködduð.

Guð hvað ég hataði hana.

Herra !uinlan hafði lokið fyrirlestrinum korteri fyrr og gefið okkur fyrirmæli um að sinna heimanáminu aðeins áður en við færum úr tímanum. Fyrir flesta þýddi það að spila spil eða spjalla. Ég setti mér það markmið að klára allt heimanámið áður en tímanum lyki, til að vera laus við það um helgina. Allavega var það planið þar til Emma ákvað að trufla mig.

"Það skondna er," svaraði ég og beindi athygli minni að glósubókinni, "þú ert eina manneskjan sem virðist hafa tekið eftir fjarveru minni. Ef þú ert ekki varkár gæti ég í raun farið að halda að þér stæði ekki á sama." Það var ekki alveg satt hjá mér. Listakennarinn minn hafði tekið eftir fjarveru minni, en það var einungis eftir að ég minnti hana á að ég hafði ekki skilað inn miðannaverkefninu.

"Fólk tók ekki eftir þér vegna þess að þú ert ekkert. Eina ástæðan fyrir því að ég tók eftir því er að þú pirrar mig."

"*Ég* pirra *þig*," ég leit upp úr glósubókinni minni aftur, "Vá."

"Í hvert sinn sem ég sé þig er það pirrandi lítil áminning á tímann sem ég eyddi í að vera vinur þinn. Þú veist, eins og þessar vandræðalegu minningar sem láta þig nánast hrökkva í kút þegar þú hugsar til baka til þeirra? Hjá mér er það meira og minna hvert einasta skipti sem við gistum hjá hvor annarri, hvert einasta barnalega samtal sem við áttum, hver einasti aumkunarverði leikur sem þú fékkst mig til að spila."

Ég brosti, svo sagði ég við hana þó ég vissi betur, "Akkúrat. Ég elska hvernig þú gefur í skyn að þú sért ekki nærri því eins þroksuð nú og þú varst þá."

Eins undarlega og það hljómar var það mér einskonar léttir að Emma stæði yfir mér reynandi að bögga mig. Ef þetta var það eina sem hún gat gert mér í dag þýddi það að ég var óhult fyrir frekari 'uppátækjum' í náinni framtíð. Það sem virkilega skrúfaði upp kvíðastigið var þegar hún hunsaði mig og lét mig í friði. Það hafði iðulega verið lognið á undan storminum.

"Í alvörunni, Taylor? Segðu mér, hvað ertu að gera við sjálfa þig? Þú mætir ekki í skólann, átt enga vini, ég efast um að þú sért að vinna. Ertu virkilega í aðstöðu til að kalla mig óþroskaða þegar ég er að blómstra í öllu sem ég tek mér fyrir hendur og þú bara ... ekki?"

Ég hló nógu hátt til að vekja athygli samnemenda minna, mörg þeirra litu í átt til mín. Emma stóð bara, blikkaði augunum, ráðalaus. Eins mikið og ég vildi ekki peningana þá var ég tæknilega séð tuttuguogfimm þúsund dölum ríkari en ég hafði verið rúmum sólarhring áður. Tuttuguogfimm þúsund dalir biðu eftir mér og Emma sagðist standa sig betur en ég, vegna þess að hún fékk nokkurhundruð dali á nokkurra vikna fresti fyrir að láta taka myndir af sér fyrir bæklinga verslunarmiðstöðva.

"Skíttu í þig, Emma." Ég sagði það nógu hátt svo aðrir heyrðu. "Reyndu að átta þig áður en þú veður um og reynir vísvitandi að gera lítið úr fólki."

Að þessu sögðu greip ég skóladótið mitt og strunsaði út úr kennslustofunni.

Ég vissi að þetta kæmi í bakið á mér um síðir. Fyrir að standa í hárinu á Emmu, fyrir að hlæja framan í hana. Það var eitthvað sem mundi bara virka sem eldiviður á langanir hennar til að gerast meira skapandi með hvernig best væri fyrir hana að ná fram hefndum fyrir þennan litla mótleik minn.

Ég hafði ekki það miklar áhyggjur af því að fara úr tímanum fimm mínútum fyrir bjölluna. Ef fyrri kennslustundir höfðu eitthvað fordæmisgildi var herra Quinlan líklega ekki að fara að koma aftur áður en kennslustundinni lyki. Hann yfirgaf iðulega bekkinn svona fyrir lok tímans og kom ekkert aftur. Vinsæll orðrómur á meðal nemenda var að hann væri með Alzheimer á frumstigi, eða jafnvel að aldraður maðurinn með lafandi ýstruna væri skikkja. Persónulega grunaði mig frekar að eiturlyf eða drykkjuvandamál væru að hrjá hann.

Mér leið vel. Betur en mér hafði liðið lengi, mjög lengi. Að vísu nagaði samviskan mig smá þegar ég hugsaði of mikið um þá staðreynd að ég hafði aðstoðað við að fremja stórglæp, og hvernig ég hafði hrætt líftóruna úr gíslunum. Gat einhver láð mér það að reyna eftir fremsta megni að dvelja ekki of mikið á því?

Ég hafði sofið eins og ungabarn seinustu nótt, meira vegna hreinnar örmögnunar en góðrar samvisku, og ég vaknaði inn í dag sem kom mér stöðugt á óvart með sífellt fleiri góðum fréttum.

Brian hafði hitt mig á morgunskokkinu mínu, hann dekraði við mig með kaffi og bestu muffins kökum sem ég hafði á ævi minni smakkað, á meðan við sátum á ströndinni. Saman höfðum við skimað yfir umfjallanir um ránið í blöðum dagsins.

Fyrsta gleðifréttin var að við höfðum ekki komist á forsíðu neinna blaðanna. Við komumst á síðu þrjú í Bulletin blaðinu og fengum hálfrar síðu umfjöllun á eftir einnar og hálfrar síðu umfjöllun um Amber Alert barnaránsneyðarkall, og deildum hálfsíðunni með General Motors auglýsingu. Hluti ástæðunnar fyrir því hve litla umfjöllun við fengum var líklega vegna þess að bankinn virtist reyna eins og hægt væri að draga úr upphæðinni sem rænt hafði verið. Við höfðum komist undan með yfir fjörutíuþúsund dali en samkvæmt blöðunum hélt bankinn því fram að einungis um tólfþúsund dölum hefði verið stolið. Í raun var meira einblínt á eignatjónið sem hafði að megninu verið framið af Glory Girl og Wards deildinni, og umferðaöngþveitinu sem myrkrið hans Grue hafði skapað til að skapa okkur flóttaleið og hafði stöðvað alla umferð í hátt í klukkustund. Ég var hljóðlega fegin að heyra þetta. Allt sem dró úr stærð glæpsins sem ég hafði aðstoðað við að fremja var jákvætt í mínum bókum.

Næsta uppörvun á skapi mínu var sú staðreynd að ég stóð við að fara í skólann. Það hljómaði heimskulega, að líta á það sem afrek að mæta þegar aðrir gerðu það á hverjum degi, en ég hafði verið hársbreidd frá því að hætta gjörsamlega að mæta. Eftir að hafa skrópað í heila viku í tímum eftir hádegi og þrjá dagana einnig fyrir hádegi var ég hættulega nálægt því að sannfæra sjálfa mig um að það mundi ekki saka að sleppa einum degi í viðbót. Vandamálið var að þetta vatt bara upp á sig, sérhver kennslustund sem ég skrópaði í gerði hlutina bara þeim mun meira stressandi og þar með erfiðara að mæta og taka afleiðingunum. Mér hafði tekist að brjóta hegðunarmynstrið og var bara fjári stolt af sjálfri mér að hafa tekist það.

Allt í lagi, ég varð að viðurkenna að hlutirnir voru ekki alveg hundrað prósent hvað varðaði skólann. Ég hafði rætt við listakennarann og hún gaf mér frest fram á næsta þriðjudag til að skila miðannaverkefninu mínu með tíu prósent frádrætti á einkunnagjöf. Ég hafði að auki misst nokkur stig af lokaeinkunn í öðrum fögum með fjarveru og fyrir að skila ekki inn heimaverkefnum. Eitt til tvö prósent, hér og þar.

En á heildina litið? Þá var þetta mikill léttir. Mér leið vel.

Ég greip strætisvagn niður í bryggjuhverfið en hélt ekki í risið. Ég gekk áleiðis norður meðfram Boardwalk ströndinni, þar til búðarkjarnarnir tóku að þynnast og ströndin varð víðari. Megingatan sem fólk keyrði inn frá hliðargötu sveigði og lá út úr bænum, en fyrir fólk sem ferðaðist þarna fótgangandi þá þurfti að stytta sér leið í gegnum fjölda mjög svipaðra svæða. Áfangastaðurinn minn var rétt svo nógu innarlega á því svæði þannig að flestir tóku ekki eftir honum.

Opinberlega hét svæðið Lord Street markaðurinn. En íbúar Brockton Bay kölluðu það bara 'markaðinn'.

Markaðurinn var opinn alla vikuna, en flestir leigðu bara sölubása þar um helgar. Það var frekar ódýrt, þú gast leigt bás fyrir um fimmtíu til hundrað dali á virkum degi og tvöhundruðogfimmtíu til þrjúhundruð um helgar, allt eftir því hve mikil aðsókn var. Sölubásarnir voru með allt frá heimagerðu handverki eftir brjálaðar kattakerlingar yfir í offramboð af dýrum merkjavarningi sem seldist á tíu til tuttuguogfimm prósent lægra verði en annarstaðar. Það voru íssölur og fólk að selja hvolpa, það voru túristasjoppur sem seldu glingur og listaverk og básar sem seldu merkjavarning tengdan skikkjum svæðisins. Það voru rekkar með fötum, bókum, tölvudóti og matvælum. Ef þú bjóst í norðurhluta Brockton Bay varstu aldrei með bílskúrssölu heldur leigðirðu bás á markaðnum. Fyrir fólk sem vildi einfaldlega versla þá var úrvalið álíka gott í hverri annarri verslunarmiðstöð.

Ég hitti hin við innganginn. Brian leit vel út í dökkgrænni peysu og föluðum gallabuxum. Lisa var klædd í dökkan rósaskreyttan kjól og gráar sokkabuxur, hárið í snúð með sitthvor lausa lokkinn rammandi inn andlitið hennar. Alec var í langermabol og þröngum teygjanlegum gallabuxum sem sýndu fullmikið hve grannvaxinn hann væri.

"Þið voruð ekki búin að bíða mjög lengi er það?" spurði ég.

"Heila eilífð," sagði Alec snögglega.

"Mesta lagi fimm mínútur," Brian brosti, "eigum við að koma?"

Við héldum inn í markaðinn þar sem það besta sem var í boði í norðurhluta Brockton Bay var í boði. Óþverralýð var haldið í skefjum af samskonar einkennisklæddum varnarliðum sem stóðu vörð um Boardwalk svæðið.

Á meðan Alec stoppaði við fáfarinn bás sem seldi skikkjumerkjavörur sagði ég, "Ég vænti að Rachel geti yfir höfuð ekki hangið með okkur, er það nokkuð?"

Brian hristi höfuðið, "Nei, ekki á svona stað. Hún er það þekkt að einhver mundi fljótlega bera kennsl á hana og þaðan væri leiðslan stutt að finna út hver það eru sem hún hangir með."

"Og ef hún sæi eitthvað eins og *þetta*, yrði hún gjörsamlega froðufellandi brjáluð." Lisa benti í átt að roskinni konu haldandi á dúnkenndum kjölturakka í fanginu. Hundurinn var klæddur í teinbláa og bleika peysu og titraði taugaveiklulega. Ég var ekki nógu vel að mér í hundategundum til að vita hvað þessi tegund hét, en þetta var svona eins og pínulítill púðluhundur.

"Ha? Peysan þá?" spurði ég.

"Peysan. Og hvernig hún heldur á hundinum. Rachel væri komin upp í andlitið á henni, segjandi konunni til syndanna um hvernig svona eigi ekki að koma fram við hunda. Öskrandi á hana, mögulega hótandi henni líkamsmeiðingum, ef ekkert okkar skærist í leikinn til að stöðva hlutina frá því að ágerast."

"Það þarf ekki mikið til er það?"

"Til að setja hana af stað? Nei það þarf ekki mikið til," samþykkti Brian, "en þú lærir smám saman hvernig hún hugsar, hvað kemur henni af stað, og þú getur yfirleitt skorist í leikinn áður en hlutirnir fara í hnút."

Lisa bætti við, "Stóra kveikjan hjá Rachel er ill meðferð á hundum. Ég held þú gætir sparkað í andlitið á smábarni og hún mundi ekki segja orð. En ef þér dytti í hug að sparka í hund fyrir framan hana myndi hún mögulega drepa þig á staðnum."

"Ég, uh, skal hafa það í huga," sagði ég. Svo, eftir að hafa litið í kringum mig til að ganga úr skugga um að enginn væri nálægt til að heyra, hugsaði ég að þetta væri eins góður tími til að spurja um eftirfarandi og gæfist, "*Hefur* hún drepið einhvern?"

"Hún er eftirlýstur raðmorðingi," andvarpaði Brian, "það er mjög óheppilegt."

"Ef hún fengi réttláta málsmeðferð, og væri með góðan lögfræðing, þá held ég að hún yrði í versta falli dæmd fyrir manndráp af gáleysi, og kannski fyrir að stofna fólki í óþarfa hættu. Allavega fyrir atburðina sem gerðust áður en við fórum að starfa saman." sagði Lisa, með það lágri röddu að enginn í kringum okkur gæti meðtekið það, "Það gerðist strax í kjölfar þess að kraftur hennar skaut rótum. Hún vissi ekki hvernig hún gæti stjórnað kraftinum, eða hvað hann gerði, svo hundurinn sem hún hafði meðferðis breyttist í ófreskju álíka þeim sem þú hefur séð, og af því að sá hundur var á engan hátt taminn, vegna þess að hann hafði verið beittur ofbeldi, þá varð hann stjórnlaus. Úr varð blóðbað. Atvik eftir það? Kannski. Ég veit að hún hefur stórskaðað fjölda fólks. En enginn þeirra hefur dáið frá því við hófum að starfa með henni."

"Það er svoleiðis," sagði ég annars hugar. Svo hún er annar morðinginn. Hver gat hinn morðinginn í hópnum verið?

Alec kom til baka frá básnum klæddur í Kid Win bol.

"Þú tekur þig vel út," sagði Lisa hlæjandi, "keyptirðu þér hann í alvöru mörðurinn þinn?"

Við héldum leið okkar áfram í gegnum markaðinn. Við vorum enn í útjaðri hans svo það var ekki mikill mannfjöldi í kringum okkur. Þau sem voru á ferli voru ekki líkleg til að heyra hvað við vorum að segja nema ef við mundum nota nöfn eða frasa sem myndu vekja athygli þeirra.

"Hvað gerum við svo núna?" spurði ég.

"Nú eigum við bara eftir að afhenda stjóranum peningana seinna í kvöld." Brian tók upp sólgleraugu og mátaði, "Hann tekur við þeim, fer í gegnum pappírana og ákveður upphæð fyrir þá, og greiðir okkur launin okkar. Hreint, órekjanlegt. Þegar við höfum öll fengið okkar hlut getum við slakað á í góðan tíma eða beðið eftir næsta verki sem hann býður okkur að gera."

Ég gretti mig, "Við erum að leggja frekar mikið traust á hann. Hann er að fá mjög háa peningaupphæð frá okkur og við reiknum með að hann borgi okkur þrefalda þá upphæð til baka bara si svona? Að auki fær hann að ákveða hvers virði pappírarnir eru? Hvernig vitum við að hann muni ekki svíkja okkur?"

"Fordæmi," sagði Brian á meðan hann mátaði önnur sólgleraugu og hallaði sér niður til að virða sjálfan sig fyrir sér í spegli við hlið bássins. "Hann hefur ekki svikið okkur hingað til. Það væri ekkert vit í því fyrir hann að svíkja okkur núna eftir að hafa fjárfest langtum meira en það í okkur. Ef okkur væri ítrekað að mistakast verkin okkar þá mögulega myndi hann halda fénu til að vinna upp tjón sitt, en við höfum ekki klúðrað einu einasta verki hingað til."

"Jæja þá," sagði ég, "ég gæti keypt það."

Ég var tvístígandi í hvað mér átti að finnast um planið að 'taka því rólega og bíða'. Annars vegar hljómaði æðislega að slaka aðeins á. Síðastliðin vika hafði verið ströng, svo ekki sé meira sagt. Hins vegar var það hálf ömurlegt að við færum ekki beint í næsta verk þar sem það þýddi að ég þyrfti að bíða enn lengur eftir því að geta þefað upp meiri upplýsingar um dularfulla stjórann. Ég yrði bara að vona að ég kæmist að einhverju um hann í kvöld.

"Komdu," sagði Tattletale við mig, glotti og greip í handlegginn á mér, "ég ætla að stela þér."

"Ha?"

"Við ætlum að fara að versla saman," sagði hún við mig. Hún sneri sér að Brian og Alec og sagði, "Við skulum skipta liði, hittast aftur og borða kvöldmat saman? Ekki nema ykkur langi að koma með okkur og halda á töskunum okkar á meðan við mátum föt."

"Þið eruð ekki með neinar töskur," benti Alec á.

"Ég segi bara svona. Viltu vera frjáls ferða þinna eða ekki?"

"Ah, frjáls," sagði Alec.

"Þú ert ósanngjörn, Lisa," sagði Brian og gretti sig, "takandi svona nýju stelpuna útaf fyrir þig."

"Þú færð að hitta hana á morgnana, ég vil taka hana með mér að versla, reyndu að díla við það," Lisa rak út úr sér tunguna og ullaði á Brian.

"Jæja þá," Brian yppti öxlum, "Fugly Bob í kvöldmat?"

"Hljómar vel," samþykkti Lisa. Hún leit á mig, með skældar augabrýrnar.

"Ég er til í Fugly Bob," viðurkenndi ég.

"Ekki missa ykkur alveg og eyða svo miklu að það vekji athygli," sagði Brian aðvarandi.

Við sögðum skilið við strákana, Lisa vafði handlegg um herðar mínar og hélt áleiðis þangað sem hún vildi fara. Ákafinn í henni smitaði mig og ég fann mig brosa.

Morðingi. Ég varð að minna sjálfa mig á það. Eitt þeirra þriggja var morðingi.

---

[Fyrri kafli](../03/Ormur-03.12.x.[Sjónarhorn;Wards].md) - [Næsti hluti](Ormur-04.02.md)