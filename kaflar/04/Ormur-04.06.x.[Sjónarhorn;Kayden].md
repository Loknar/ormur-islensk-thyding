*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.6.x - Sjónarhorn; Kayden

Kayden beygði sig niður við vögguna, með handleggina krossaða yfir brúnina og horfði á bringu barnsins rísa og síga. Hún fann frið í brjósti sér. Aster var fullkomin, gallalaus, ómenguð af ringulreiðinni og illsku heimsins handan íbúðarinnar og barnaherbergisins. Jafnvel þegar hún var vakandi var hún ekki ýkja krefjandi, fljót að draga úr væli sínu niður í hljóðlátar kvartanir þegar hún heyrði fullvissu um að matur, félagsskapur eða bleyjuskipti voru á leiðinni. Ekki að hún skildi hvað var um að vera auðvitað, en hún treysti móður sinni til að veita henni það sem hana vantaði. Kayden hefði ekki getað beðið um meira. Það var bókstaflega ekkert sem Aster gat gert, haft eða verið sem myndi gera hana betri en hún var.

Á undarlegan hátt, hugsaði Kayden, fann hún huggun og ró í Aster. Hún fann styrk í félagsskap barns síns, í hringiðu heims sem hún hafði litla von í.

Það krafðist viljastyrks að neyða sig til að stíga í burtu, til að hljóðlátt ganga út úr barnaherberginu og halla hurðinni á eftir sér. Þegar hún sá bústinn fimmtán ára gamla Theo, sitjandi fyrir framan sjónvarpið, var hún tímabundið afvegaleidd. Síðan fann hún til sektarkenndar. Hún hafði steingleymt drengnum, á meðan hún hafði hugað að Aster og undirbúið hana fyrir komandi nótt.

"Theo, fyrirgefðu," sagði hún. Drengurinn hafði verið heillaður af lokaatkvæðum í einhverjum raunvöruleikasjónvarpsþætti, en hann hikaði ekki við að slökkva á hljóðinu og veita Kayden fulla athygli sína. "Ég var svo upptekin, ég er ekki búin að laga neinn mat handa þér."

"Það er í lagi," svaraði Theo henni og braut augnsamband. Það var ekki í lagi.

"Sko, ég ætla út-"

"Í búning?"

"Já," svaraði Kayden. Hún reyndi að lesa í svipinn á andliti drengsins en Theo var eins og steinveggur. Hann hafði þurft að temja sér það, virkilega, með uppeldið sem hann hafði fengið.

Kayden hélt aftur af sér að koma með athugasemdir eða fá drenginn til að koma með athugasemdir, gagnrýni eða stuðning, Kayden hélt áfram, "Ég skil eftir þrjátíu dali hér á eldhúsborðinu. Ef þú vilt nota þá til að panta heimsendan mat, ekki hika við það. Annars máttu athuga hvort þú finnir eitthvað sem þér líst á í skápunum mínum, ísskápnum, eða nota peninginn til að kaupa eitthvað í sjoppunni í anddyrinu, allt í lagi? Ef þú ákveður að leigja bíómynd, skildu hana þá eftir hér svo ég geti skilað henni. Mig gæti langað að horfa á hana líka." Kayden brosti og reyndi að lokka fram samskonar svip frá honum.

"Allt í lagi," sagði Theo, sviplaus. "Hvenær kemurðu aftur?"

*Nógu tímanlega til að taka þig aftur til föður þíns,* sagði Kayden næstum. Svo fékk hún hugmynd, "Ég gæti orðið seint á ferðinni. Væri í lagi ef þú gistir hérna í nótt? Þú þyrftir bara að hafa auga með Aster á nokkurra klukkustunda fresti. Hafa eyra með henni ef hún skyldi vakna? Ég myndi borga þér fyrir barnapössun alla nóttina."

Skiptin þar sem Theo sýndi tilfinningar voru fá. Bros, ósvikið, færðist yfir andlit Theo og braut næstum hjarta Kayden.

"Ég væri meira en til," svaraði Theo og meinti það.

"Þá er það ákveðið. Fyrirgefðu að ég skyldi trufla þig frá þættinum," sagði hún.

"Það er í lagi," sagði Theo, aðeins of snöggt. Það var ekki í lagi, augljóslega, en hann myndi aldrei viðurkenna það. *Gat* aldrei viðurkennt það. Kayden fann vott af hatri gagnvart manninum sem hafði brotið niður allan persónuleika og staðfestu í syni hans. Hún hefði gefið hægri hönd sína fyrir snjalla athugasemd, ekki fulla athygli sökum sjónvarpsþáttarins eða jafnvel vera alveg hunsuð vegna hans.

Hún varð að hugga sig við það að hún var í það minnsta að veita stráknum frið frá manninum í eina nótt. Það var auðvitað alls ekki nóg en það var svo lítið sem hún gat gert. Það eina sem hún gat boðið var smá góðvild, litlar athafnir af ást og ástúð, og vonað að það hjálpaði. Með það í huga tók Kayden sér tíma til að taka fram kodda, sæng og lak til að setja í sófann svo Theo gæti látið fara vel um sig þegar hann væri hættur að horfa á sjónvarpið.

Þegar hún var búin athugaði hún vandlega hvort hún væri að trufla Theo frá einhverju spennandi í sjónvarpinu áður en hún sagði við hann, "Ég er þá farin, óskaðu mér góðs gengis."

"Gangi þér vel," svaraði drengurinn með tón sem reyndi að hljóma sannfærandi en var augljóslega tilfinningasnauður. Fölsk örðin stungu Kayden meira en ef Theo hefði ekki sagt neitt. Kvöldið núna var þó ekki rétti tíminn til að takast á við það mál. Hún yfirgaf íbúðina og læsti útidyrunum á eftir sér. Hún lagði af stað upp stigann, upp á þak, og lét baðsloppinn sinn falla af sér. Flíkin féll milli tveggja blómapotta, þar sem enginn mundi finna hana nema að viðkomandi væri sérstaklega að leita að henni.

Síðan steig hún fram af þaksyllunni á blokkinni.

Vindurinn reif í hárið á henni, blés köldu í andlit hennar. Á meðan hún steyptist niður, sjáandi rétt svo glitta í götuljósin og bílana fyrir neðan sig, beið hún. Blokkin sem hún bjó í var einungis fimmtán hæðir svo falltíminn var skemri en búast mátti við. Það eina sem þyrfti væri að hún gleymdi sér í eina sekúndu eða svo, smá mistök, stundarhik og hún myndi skella í jörðina.

*Aster*. Það var viðeigandi að hún hugsaði til dóttur sinnar. Hún gerði það alltaf þessa dagana, í hvert sinn sem hún stökk. Þetta var orðin helgiathöfn, eins og hún gæti ekki fundið viljastyrkinn til að hreinsa til í borginni ef hún minnti sig ekki á *hvers vegna* hún yfir höfuð var að því.

Orka dreifðist út líkama hennar. Allur himininn lýstist upp í ljómandi, blindandi leiftrandi ljós. Þegar ofbirtan dvínaði í augum fólks á götu niðri var hún þegar farin, fljúgandi yfir miðbæ Brockton Bay, hvít ljósrák fylgdi á eftir henni.

Kayden klæddist ekki grímu, hún þurfti þess ekki. Þegar krafturinn hennar var virkur varð brúnt hár hennar og augu geislandi hvítt, skínandi svo skæru ljósi frá sér að það var ómögulegt að horfa beint á hana. Það sama gilti um alabasthjúpaða búninginn hennar, hann geislaði af mjúkum en öflugum ljóma sem gáraðist eins og ljós á yfirborði vatns.

Venjulega vaktaði hún svæðið í klukkutíma eða tvo, fékk tilfinningu fyrir hlutunum, greip svo til aðgerða þar sem hún taldi það heppilegast. En í kvöld var hún örg, og hún var ekki einu sinni byrjuð.

Fyrir ári síðan hafði hún gert ABB gengið að forgangs skotmarki sínu. Þrisvar til fimm sinnum í viku hafði hún ráðist af mikilli vandvirkni gegn aðgerðum klíkunnar á lágu plani klíkunnar, truflandi sendingar, berjandi í spað eiturlyfjasölumenn og handrukkara, réðist gegn starfsstöðvum þeirra og samhliða því öllu hafði hún safnað upplýsingum. Þær upplýsingar höfðu skilað sínu endrum og eins; hún hafði ráðist beint gegn Lung hvorki meira né minna en fjórum sinnum, og gegn Oni Lee tvisvar. Í öll þessi skipti nema eitt hafði henni tekist að hrekja þá á flótta, til að gefa upp á bátinn hvað sem það var sem þeir voru að gera á þeim tíma. Það voru góðu dagarnir.

En það höfðu verið slæmir dagar líka. Oftast lagði hún áherslu á að ráðast gegn lægra stigi klíkunnar þegar hún hafði ráðist gegn þeim, til að reyna að fá lægts settu klíkumeðlimina til að endurskoða starfsval sitt. Láta þá íhuga að flýja borgina. Á einum tímapunkti hafði Lung sett upp gildru fyrir hana og náð að hefna fyrir baráttu hennar gegn honum. Það hafði tekið hana tvo mánuði að jafna sig af meiðslunum. Aðra daga, sem eiginlega voru verri, fann hún að hún var í vandræðum með að ná fram breytingum, áttandi sig á að henni hafði mistekist að breyta hlutunum.

Þessi vika hafði verið löng runa af slæmum dögum. Þegar hún sá í fréttunum að Lung hefði verið handsamaður hafði hún hreinsað allt af tímaplaninu sínu. Kayden hafði tekið frí út vikuna og hringt í Theo og beðið hann um að passa fyrir sig. Þetta hafði verið besta tækifæri sem hún mundi fá, hafði hún hugsað, til að hreinsa upp ABB gengið í eitt skipti fyrir öll. Hreinsa þennan óþverralýð úr borginni á meðan gengið væri leiðtogalaust.

Fimm af sjö frídögum hennar voru búnir og henni hafði ekki tekist að áorka neinu. Minna en engu jafnvel. ABB gengið hafði orðið sterkara með hverjum deginum sem leið.

Hún ákvað að fara ekki venjubundnu eftirlitsleiðina sína og hélt beint í norðurhluta borgarinnar og skimaði yfir bryggjuhverfið. Það voru engir ABB meðlimir sjáanlegir, fyrir utan tvær kóreskar stúlkur sem voru í pásu frá störfum og spjallandi við aldraðan feitan hórmangara þeirra. Kayden barðist við hvötina að grípa til aðgerða gegn þeim, hélt aftur af sér að þvinga úr þeim upplýsingar. Hún hafði gert það kvöldið áður við hóp sölumanna og uppskar lítið sem ekkert fyrir ómakið.

ABB gengið var enn virkt. Jafnvel með leiðtoga þeirra í fangaklefa virtist gengið skipulagðara en það hafði nokkru sinni verið undir handleiðslu Lung. En yfirheyrslur hennar höfðu ekki skilað neinum upplýsingum um hvers vegna. Jafnvel brotnir handleggir og fætur höfðu ekki skilað nógu miklum sársauka eða ótta til að fá þrjótana til að leysa frá skjóðunni um hvað væri að gerast.



---

[Fyrri hluti](Ormur-04.05.md) - Næsti hluti