*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.3

Það kom mér á óvart að Alec var sá sem rauf taugastirða þögnina. "Leyfðu mér að orða þetta svona. Þegar þú öðlaðist kraftinn þinn, var það góður dagur?"

Ég þurfti ekki að hugsa mig um lengi. "Nei."

"Væri rangt af mér að álykta að það hafi verið versti dagur sem þú hefur átt á ævinni, dagurinn sem þú fékkst kraftinn þínn?"

"Næstversti," svaraði ég hljóðlátt, "er það þannig fyrir alla?"

"Nokkurn veginn já. Þeir einu sem fá krafta á tiltölulega átakalausan hátt eru kynslóð tvö af skikkjum. Afkomendur annarra skikkja."

Lisa hallaði sér fram og lagði olnbogana á borðið, "Svo ef þig vantar aðra ástæðu til að halda að Glory Girl sé forréttindatík þarftu ekki að leita lengra."

"Af hverju?" spurði ég, "Hvers vegna er það raunin fyrir okkur öll?"

"Það er kallað kveikjuviðburður," svaraði Lisa, "Vísindamenn hafa komið með getgátur um að fyrir hverja manneskju með krafta þarna úti séu einn til fimm einstaklingar sem hafa möguleika á að öðlast krafta, en hafa ekki mætt þeim skilyrðum sem eru nauðsynleg fyrir kveikjuviðburð. Þú þarft eitthvað sem ýtir þér yfir brúnina. Duga eða drepast viðbrögð sem brjóta skalann fram yfir mörkin sem ættu að vera möguleg. Við þær aðstæður brjótast kraftarnir þínir fram."

"Svo í grundvallaratriðum," sagði Alec, "til að kraftarnir brjótist upp á yfirborðið þarf eitthvað verulega ömurlegt að koma fyrir þig."

"Sem gæti verið ein skýring á því hvers vegna fyrir hverja hetju þarna úti eru minnst tvö illmenni," benti Lisa á, "og hvers vegna þriðja heims ríki hafa hæstu tíðni fólks með krafta í heiminum. Ekki skikkjur, heldur fólk með krafta."

"En þau sem eiga foreldra með krafta?"

"Þau virðast ekki þurfa nærri því eins öflugan viðburð til að kraftar þeirra losni úr læðingi. Glory Girl fékk kraftana sína þegar brotið var á henni í körfubolta í íþróttatíma. Hún nefndi það í nokkrum viðtölum við hana í sjónvarpinu."

"Svo í rauninni varstu að biðja okkur um að deila í smáatriðum einni verstu stund lífs okkar," sagði Alec áður en hann fékk sér annan bita af hamborgaranum sínum.

"Fyrirgefið," sagði ég.

"Þetta er allt í góðu," fullvissaði Brian mig, "þetta er einn af þessum hlutum sem þú heyrir aðeins um frá öðrum skikkjum, og þú þekkir einungis okkur. Hugsanlega fengirðu að læra um kenningarnar í kringum kveikjuviðburði ef þú tækir kúrs á háskólastigi um rannsóknir á paramennum, en ég efast um að jafnvel þar fengirðu góða heildarmynd yfir þá þar. Þarft í raun að upplifa slíkan viðburð sjálf til að skilja."

Lisa teygði sig til mín og ruglaði hárið á mér, "Ekki hafa áhyggjur af því."

Hvers vegna í ósköpunum hafði ég stungið uppá þessu umræðuefni? Að endingu hefði komið að mér og ég hefði þurft að deila sögunni minni.

Kannski langaði mig til þess.

"Lisa sagði að þið hefðuð talað um mig, um hvernig þið hélduð að ég væri að ganga í gegnum erfiða tíma, giskandi á hvað það gæti verið," tókst mér að segja, "ég veit ekki, mig grunar að hluta af mér langi að tala um það svo þið séuð ekki að draga rangar ályktanir. Segja frá því hvernig ég öðlaðist kraftinn minn. En ég veit ekki hvort ég geti talað um það án þess að eyðileggja stemninguna."

"Þú hefur nú þegar eyðilagt steminguna, bjáninn þinn." sagði Alec.

Brian sló hann í öxlina, nógu fast svo hann kveinkaði sér. Starandi á Brian bætti Alec fúll við, "sem þýðir að það er engin ástæða til að gera það ekki, hugsa ég."

"Komdu með það," sagði Lisa við mig.

"Þetta er ekki eitthvað merkileg saga," sagði ég, "en ég verð að segja svolítið áður en ég byrja á henni. Ég er nú þegar búin að segja Lisu það. Fólkið sem ég tala um ... ég vil ekki að neitt ykkar fari og nái fram hefndum fyrir mína hönd eða neitt. Ég verð að fá staðfestingu frá ykkur að þið gerið það ekki."

"Þú vilt ná fram hefndum sjálf?" spurði Alec.

Mér var orða vant. Ég gat í raun ekki fyllilega útskýrt hvers vegna ég vildi ekki að þau skærust í leikinn, "Ég veit það ekki alveg. Ég held ... ég held að mér finnist að ef þið stykkjuð til og gengjuð í skrokk á þeim eða niðurlægðuð á einhvern hátt eða neydduð til að biðjast fyrirgefningar, þá liði mér aldrei eins og ég hefði komist yfir hlutina sjálf. Ég myndi glata möguleikanum á að upplifa lokun á málinu."

"Svo sama hvað við heyrum, þá megum við ekki beita okkur varðandi það," skýrði Brian.

"Geriði það."

"Það er þinn réttur," sagði hann og greip djúpsteiktan kúrbít af disknum hjá Lisu og beit hann í tvennt. Hún ýtti disknum í áttina að honum.

"Ætli það ekki," sagði Alec.

Ég tók mér smá stund, nartaði aðeins í beikonostborgarann minn og kom hugsunum mínum í orð áður en ég byrjaði frásögnina.

"Það eru þrjár stelpur í skólanum sem höfðu ... hafa verið að gera mér lífið ansi fjári erfitt. Þær hafa meira og minna gert allt sem þeim hefur dottið í hug til að gera skóladaginn minn ömurlegan, niðurlægt mig, sært mig. Hvert þeirra þriggja hafði sína einstöku nálgun og í dágóðan tíma var eins og þær væru að keppast um að fara fram úr hvor annarri með hversu skapandi eða ömurleg uppátæki þær gátu gert."

Hjartað mitt barðist í bjóstinu á mér þegar ég leit upp frá disknum til að athuga svipbrigði áheyrenda minna. *Þetta er hver ég er* hugsaði ég, *þetta er hvaðan ég kem*. Þegar þau fengju að heyra um raunvörulegu mig, án hugmynda eða ályktana sem þau höfðu komið í kollinn á sér um mig eða hvers ég væri megnug, hvernig myndu þau bregðast við?

"Þetta hélt áfram í næstum eitt og hálft ár áður en hlutirnir tóku að róast. Í fyrra, í kringum nóvember, þá ... ég veit ekki. Það var eins og þær væru komnar með leið á þessu. Grikkirnir urðu mildari, svo hættu þær skyndilega alveg. Þær hættu að hrella mig og haturspóstarnir hættu að berast. Þær hunsuðu mig, létu mig í friði."

"Ég bjóst við og beið lengi eftir því að þetta hæfist að nýju. En ég eignaðist vinkonu, ein af stelpunum sem hafði stundum tekið þátt í hrekkjunum kom til mín og baðst afsökunar. Ekki ein af þremenningunum, meira eins og vinur vinar eins af gerendunum, held ég. Hún spurði hvort mig langaði að hanga með henni. Ég var of feimin, sagði nei við hana, en á endanum æxlaðist það þannig að við vorum spjallandi fyrir og eftir kennslustundir og borðandi hádegismat saman. Það að hún nálgaðist mig og reyndi að vingast við mig var eitt af því sem taldi mér trú um að eineltinu væri virkilega að ljúka. Ég var iðulega vör um mig í kringum hana, en hún virtist ekki kippa sér upp við það."

"Og mestan hluta nóvember mánaðar og vikurnar tvær fyrir jólafríið, ekkert. Þær létu mig alveg í friði. Ég gat slakað á."

Ég andvarpaði, "Það endaði daginn sem ég kom aftur úr vetrarfríinu. Ég vissi, ósjálfrátt, að þær voru að leika sér að mér, að þær væru að bíða með að láta til skarar skríða, þannig að það hefði meiri áhrif. Ég gerði mér ekki hugalund um að þær gætu verið svona þolinmóðar með það. Ég fór og opnaði skápinn minn, og tjah, þær höfðu greinilega farið í gegnum ruslakörfurnar á kvennaklósettunum eða eitthvað, vegna þess að skápurinn var brimfullur af notuðum dömubindum og túrtöppum. Nánast gjörsamlega fullur."

"Oj," greip Alec fram í og lagði frá sér matinn, "ég var að borða hérna."

"Fyrirgefðu," ég leit niður á diskinn minn og potaði í bita af beikoni, "ég get hætt, ekkert mál."

"Kláraðu söguna," skipaði Brian mér, á einhvern mildan hátt. Hann pírði augun í átt að Alec.

Ég kyngdi og fann roða færast yfir andlitið á mér, "Það var nokkuð ljóst að þær höfðu gert þetta áður en skólanum var lokað fyrir jólafrí, af lyktinni einni að dæma. Ég kúgaðist og beygði mig niður til að kasta upp, á miðjum fjölmennum ganginum, allir horfðu á. Áður en mér tókst að jafna mig eða komast hjá því að missa upp morgunmatinn minn greip einhver í hárið á mér, nógu fast svo mig verkjaði í hársvörðinn, og trauð mér inn í skápinn." Það hafði verið Sophia, ég var nánast hundrað prósent viss: Hún var sú árásargjarnasta af þeim þremur. En þessir krakkar þurftu ekki að vita nafnið hennar.

Hvers vegna hafði ég stungið uppá þessu umræðuefni? Ég var farin að stórsjá eftir því nú þegar. Ég leit á áheyrendur mína, en ég gat ekki lesið svipbrigðin þeirra.

Ég gat ekki skilið eftir söguna ókláraða þegar ég var komin svona langt, eins mikið og mig langaði að láta staðar numið. "Þær lokuðu mig inni í skápnum og settu lásinn á hann. Ég var föst þarna inni, með þessa viðbjóðslegu lykt og eigin ælu yfir mig alla, gat varla hreyft mig, skápurinn var svo fullur. Það eina sem ég gat hugsað um var staðreyndin að einhver hafði verið tilbúin að leggja allt þetta á sig, safna öllum þessum viðbjóði til þess eins að gera mér þetta, og að af öllum nemendunum sem höfðu séð mér troðið inn í skápinn, ekkert þeirra kallaði til húsvörð eða kennara til að hleypa mér út."

"Það greip mig skelfing, ég brotnaði gjörsamlega saman. Hugurinn minn fór eitthvað annað, og hann fann pöddurnar þar. Ekki að ég vissi hvað þær væru á þeim tímapunkti. Ég hafði ekki skilning á magninu, og með allar upplýsingarnar sem krafturinn minn var að gefa mér þá vissi heilinn minn ekki hvernig hann ætti að túkla þær allar. Eins vel og ég vissi, allt í kringum mig, innan veggja skólans, í krókum og kimum, skríðandi innan um ógeðslegt innihald skápsins, það voru þúsundir af þessum kippilegu, framandi, brengluðu hlutum sem hvert og eitt ýtti að mér hverju einasta smáatriði um líkama þeirra og viðbjóðslega líkamsstarfssemi í höfuðið á mér."

Ég andvarpaði, "Það er erfitt að útskýra hvernig það er, að öðlast allt í einu nýtt skynfæri en geta ekki skilið það allt. Öll hljóð sem þau heyrðu skiluðu sér til mín með hundraðföldum styrk, með tónhæð og annað brenglað eins og þau væru viljandi að reyna að valda mér eins miklum óþægindum og sársauka við að hlusta á og mögulegt væri. Jafnvel það sem þær sáu, það var eins og ég hefði verið í myrkri allt mitt líf og var fyrst þá að opna augun, en augun voru ekki tengd við líkamann minn, og það sem þau sáu var meira eins og að horfa í gegnum gríðarlega ólögulega og grófa kviksjá. Þúsundir þeirra. Og ég vissi ekki hvernig ég gæti lokað á neitt af því."

"Vá," sagði Lisa.

Þegar einhver hleypti mér loks út, þá kom ég út berjandi frá mér. Bítandi, klórandi, sparkandi. Öskrandi samhengislaust. Sennilega að setja upp góða sýningu fyrir krakkana sem týndust út úr skólastofunum til að fylgjast með. Kennararnir reyndu að takast á við ástandið, sjúkraliðar komu loks á staðinn og ég man ekki mikið eftir það.

"Ég áttaði mig á hver krafturinn minn var á sjúkrahúsinu, á meðan pöddurnar fylgdust með mér, hjálpuðu mér að jarðtengja mig, leiða mig úr vitstola ástandinu sem ég hafði verið komin í. Það er magnað hve auðvelt það er að vefja huganum utanum pöddur um leið og þú fattar að þau eru pöddur. Eftir svona viku kannski var ég farin að geta lokað á þær. Pabbi fékk einhverja peninga frá skólanum. Nóg til að greiða fyrir sjúkrakostnaðinn og eitthvað aðeins umfram það. Hann talaði um að höfða mál gegn gerendunum, ekkert vitni steig fram og lögfræðingurinn sagði að málssókn yrði ekki unnin nema með óyggjandi sönnunargögnum til að bera kennsl á gerandann. Við höfðum ekki fjármagnið í það, sér í lagi ekki ef það var ekki einu sinni víst að neitt kæmi út úr því. Ég fékk mig aldrei til að segja pabba frá aðal gerendunum þremur. Kannski hefði ég átt að segja honum það, ég veit það ekki."

"Leitt að heyra," Lisa lagði hönd sína á öxlina á mér. Ég fann til þakklætis að hún skyldi ekki fjarlægja sig eða jafnvel hlæja. Þetta var í fyrsta sinn sem ég sagði nokkurri sálu frá þessu, og ég var ekki viss um að ég hefði höndlað það ef hún hefði brugðist þannig við.

"Bíddu bíddu bíddu, þetta dæmi með stelpurnar er ennþá í gangi?" spurði Alec mig.

Ég yppti öxlum, "Í rauninni. Ég mætti aftur í skólann eftir að ég hafði verið útskrifuð af sjúkrahúsi og hlutirnir voru orðnir jafn slæmir og þeir höfðu verið. Hinn svokallaða vinkona mín leit ekki í augun á mér né talaði við mig, og þær fóru ekkert blíðari höndum um mig eftir að hafa séð mig, uh, missa vitið."

"Af hverju notarðu ekki kraftinn þinn?" spurði Alec, "Það þarf ekki einu sinni að vera eitthvað stórvægilegt. Padda í matnum þeirra, kannski býflugnastunga á nefið þeirra eða varir."

"Ég ætla ekki að nota kraftinn minn á þær."

"En þær eru að kvelja þig!" mótmælti Alec.

Ég gretti mig, "Þeim mun meiri ástæða til að gera það ekki. Það yrði ekki erfitt fyrir þær að giska á hver væri að gera það ef einhver færi að nota krafta til að atast í þeim."

"Í alvöru?" Alec hallaði sér aftur í sætinu og foldaði hendurnar, "Sko, þú og ég höfum ekki talað svo mikið saman, kannski þekkjum við ekki hvort annað það vel, en, um, þú ert ekki heimsk. Ertu í alvöru að segja mér að þú sért ófær um að finna lúmska leið til að ná þér niðri á þeim?"

Ég leit á Lisu og Brian, fannst ég smá komin út í horn, "Smá hjálp?"

Lisa brosti en sagði ekkert. Brian yppti öxlum og íhugaði í nokkur augnablik áður en hann sagði, "Ég er eiginlega sammála Alec með þetta."

"Jæja þá það," viðurkenndi ég, "ég hugsaði talsvert um það. Mér datt í hug ýmislegt sem gæti ekki verið rakið aftur til mín, eins og að gefa þeim lús. En þið munið hvernig ég réðist á Bitch eftir að hún hafði sigað hundunum á mig."

"Smá slatti af bældri reiði," sagði Lisa, enn brosandi.

"Það hefði endað eins með þær. Vitið þið hvað mundi gerast ef ég gæfi þeim til dæmis flatlús? Þær yrðu vansælar, pirraðar, og þær tækju það út á mér."

"Ó jeminn," hló Alec, "flatlús. Þú verður að gera það alltaf þegar við berjumst við aðra skikkju. Geturðu ímyndað þér?"

"Ég mundi síður vilja það," ég setti upp svip. Þrautseigjan og áhuginn hjá Alec hingað til gaf mér til kynna að erfitt yrði að sannfæra hann án góðrar ástæðu, svo ég beygði sannleikann aðeins þegar ég sagði við hann, "Þegar ég stjórna pöddunum sé ég allt sem þær sjá, finn allt sem þær finna, svona nokkurn veginn. Ég hef ekki mikinn áhuga á að gera það að venju að láta pöddurnar mínar skríða um í sveittum klofum."

"Ohhh."

"Það sem ég er að reyna að koma á framfæri, ef þú hættir að skipta um umræðuefni, er að þessar stelpur myndu líklega láta eymd sína bitna á mér, jafnvel þó þær vissu ekki að ég stæði á bakvið eymdina. Ég treysti mér ekki til að halda aftur af mér, auka ekki einfaldlega mótleikina jafnt og þétt. Þið sáuð hvernig fór á milli mín og Rachel þegar við hittumst fyrst. Hlutirnir myndu magnast upp og enda á að fara úr böndunum. Leynd horfin, eða einhver stórslasaður, eins og Lung, nema án lækningarmátts."

"Ég skil ekki hvernig þú getur setið undir þessu og bara tekið því," sagði Alec, "náðu fram hefndum eða fáðu einhvert okkar til að hefna þín. Farðu og biddu einhvern um hjálp."

"Enginn þessara valkosta er góður," sagði ég, með nógu mikilli áherslu í von um að staðhæfingin fengi að standa, "Það eru of miklar líkur á að hlutirnir fari úr böndunum ef ég hlutina í mínar eigin hendur eða leyfi einhverjum ykkar að skerast inn í. Varðandi að biðja einhvern um hjálp, þá treysti ég ekki kerfinu. Ekki eftir dómsmálið, ekki eftir að hafa rætt við kennarana mína. Ef þetta væri svona auðvelt hefði ég dílað við það nú þegar."

Lisa hallaði sér fram, "Segðu mér að það væri ekki æðislegt ef við rændum leiðtoga þremenninganna, settum poka yfir höfuðið á henni, fleygðum henni í sendibíl og skildum hana eftir í miðjum skógi á miðnætti, tuttugu kílómetrum fyrir utan bæjarmörkin, í engu nema undirfötunum sínum."

Ég brosti samhliða því að ég sá það ljóslifandi fyrir mér í huganum, en hristi svo höfuðið og sagði, "Þetta er nákvæmlega það sem ég er að tala um. Hlutirnir færu of langt."

"Þær tróðu þér inn í skáp fullan af viðbjóði og læstu hurðinni!" Alec leit á mig eins og ég væri að reyna að halda því fram að jörðin væri ferhyrnd.

"Að skilja hana eftir svona í miðjum skógi einhverstaðar, fáklædda, við værum mjög líklega að fara að valda því að hún yrði misnotuð af fyrsta trukkabílstjóranum sem sæi hana," benti ég á.

"Fínt," Alec hringsneri augunum, "Við gírum þetta aðeins niður. Skiljum hana eftir með enga skó, engan farsíma, ekkert veski, ekkert klink, ekkert sem hún gæti notað til að semja um far heim. Láta hana labba alla leiðina."

"Það kæmi ekki í veg fyrir að hún gæti hitt á einhvern misindismann sem mundi gera henni eitthvað skelfilegt," ég andvarpaði, "fögur snót labbandi í vegkantinum að nóttu til."

"Þær gerðu skelfilega hluti við þig!"

"Það er aðeins öðruvísi."

"Eini munurinn sem ég tek eftir er að þær eiga það skilið á meðan þú áttir það ekki skilið. Ég meina, ég er ekki bjartasta peran í hópnum, svo kannski er ég að missa af einhverju."

Ég hristi höfuðið, "Þú ert ekki að missa af neinu, Alec. Við erum horfandi á þetta frá tveimur mismunandi sjónarhornum. Ég trúi ekki á þetta 'auga fyrir auga' dæmi."

Mér var farið að líða eins og ég væri að ná stjórn á samtalinu aftur. Síðan varpaði Alec bombu.

"Af hverju í ósköpunum ertu þá ofurillmenni?"

"Undankomuleið." Orðið yfirgaf varir mínar nánast samstundis, áður en ég hafði tækifæri til að hugsa hvað það þýddi. Það var ekki í boði fyrir mig að hugsa áður en ég svaraði þessu, ef ég hefði gert það hefðu þau fattað að eitthvað skrítið væri í gangi. Lisa hefði örugglega gert það.

Nokkur spennuþrungin augnablik liðu og ég leit á Lisu og Brian til skiptis. Lisa hafði fylgst með samræðunum með bros á vör og hökuna hvílandi á lófanum, hún haggaðist ekki. Brian var erfitt að lesa, hann var með foldaða handleggina og eiginlega sviplaus.

Ég útskýrði, "Ég get tekist á við alvöru líf mitt, ef ég get endrum og eins lagt það til hliðar fyrir þetta. Tækla hluti, skapa mér nafn, hanga með vinum. Hafa gaman."

Ég kom sjálfri mér á óvart, ég áttaði mig á að það sem ég sagði var satt, svo ég þurfti ekki einu sinni að hafa áhyggjur af því að Lisa sæi í gegnum mig. Svo áttaði ég mig skyndilega á að ég var mögulega smá ósvífin að gefa mér ákveðinn hlut. "Ég meina, ef ég gef mér að við séum vi-"

"Ef þú klárar þessa setningu" varaði Lisa mig, "þá slæ ég þig í hausinn."

Ég fann hitann af roða færast í kinnar og eyru.

"Já, Taylor, við erum vinir," sagði Brian, "og okkur þykir vænt um, eða allavega, *mér* þykir vænt um að þú treystir okkur nóg til að deila þessari sögu þinni með okkur."

Ég var ekki viss hvernig ég ætti að svara þessu. Staðreyndin að hann hafði fengið að heyra söguna og var ekki að þjana að mér gerði mig eitthvað svo þakkláta. Bara Alec hafði þjanað að mér um hvernig ég hefði átt að gera hluti öðruvísi, en þó var hann ekki að því á vondan hátt.

Brian setti upp svip, "Ég vænti að hvorugt ykkar sé að fara að deila sögu ykkar."

Alec hristi höfuðið og teygði úr handleggjunum fyrir ofan höfuðið áður en hann hvíldi þá á fullum maganum, hann þagði.

Lisa, fyrir sitt leiti, glotti og sagði, "Því miður. Ég kann vel við ykkur, en ég mun þurfa nokkra drykki áður en ég deili því tiltekna góðgæti, og ég má ekki drekka í nokkur ár í viðbót."

"Virðist ekki sanngjarnt að Taylor sé sú eina sem deilir sögu sinni," benti Brian á.

"Ég- ég var ekki að segja ykkur söguna mína til að fá ykkur til að deila ykkar," sagði ég og bætti við, "Í alvöru, þetta er allt í góðu."

"Ert þú að bjóða þig fram semsagt?" spurði Lisa Brian og hunsaði mótmæli mín.

Brian jánkaði og sagði, "Já, ég hugsa það."

---

[Fyrri hluti](Ormur-04.02.md) - Næsti hluti