*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.10

Ég komst að því smám saman að ég gat opnað augun, eins og það væri eitthvað sem ég hafði gleymt hvernig ég átti að gera. Ég reyndi það og sá strax eftir því. Ég sá ekkert með öðru auganu, jafnvel með það galopið, hitt augað var úr fókus og ég átti erfitt með að átta mig á hvað það litla sem ég sá var. Þegar ég skellti aftur augunum var meira að segja bleikur ljómi ljóssins sem barst í gegnum augnlokin eins og flugeldar springandi í sjónhimnunum.

Þegar ég reyndi að púsla saman hvað hafði gerst var eins og að flöskuháls héldi aftur af hugsunum mínum.

"Ef þið litlu kvikindin hefðuð eitthvað vit, mynduð þið vita að það að ná yfirhöndinni gegn mér, jafnvel bara í örskamma stund? Það er eitthvað sem þið ættuð að *vera djöfuls dauðhrædd við*," hvæsti einhver einkennileg rödd. Það tók mig nokkrar sekúndur að þekkja röddina, miklu lengri tíma en það hefði átt að taka. Bakuda.

Ég var farin að finna fyrir miklum verkjum. Eins og pappírsskurðir, nema tvöhundruðfalt sársaukafyllri, og sérhver pappírsskurður var einn af vöðvunum mínum.

Húðin mín var verkjuð af óteljandi stingjum sem smám saman fóru að minna á brunasviða. Liðamótin mín voru það verkjuð að mér leið eins og þau væru meira og minna öll í sundur og verið væri að berja á þau í ljótum rithmískum takti.

Ég opnaði góða augað mitt og reyndi árangurslaust að koma fókus á sjónina mína. Þrjár blóðrauðar rákir ... nei. Ég sá þrefalt. Ein blóðrauð rák lá niður hliðina á grímunni minni, dreitlaði niður af staðnum þar sem gríman huldi nefið á mér niður í jörðina. Þar sem rákin komst í snertingu við malbikið var sístækkandi pollur. Ég áttaði mig á að mér blæddi. Blæddi mikið.

"Að skilja mig eftir liggjandi þarna með sprengjuvörpu í höndunum og skotfæri á víð og dreif um alla helvítis götuna, það var eins og að þið væruð að biðja um þetta. Ég get svarið það, bara faðmlagið og að vera öll væmin og sæt, eins og þið hefðuð í alvöru yfirbugað mig? Þið voruð að biðja um sprengju í andlitið."

Ég ætlaði ekki að deyja svona. Ekki án þess að berjast á móti. Ég gat samt varla hreyft mig, hvað þá gert eitthvað. Löngum mín til að gera eitthvað var næstum meiri en yfirþyrmandi sársaukinn sem dundi í bylgjum í gegnum allan líkamann minn. Hvað gat ég gert? Hugur minn var ekki eins hræðilega hægur og hann hafði verið skömmu áður, en hugsanir mínar voru enn lausar og ruglingslegar. Vitneskja sem ég átti að vita án þess að hugsa um það var óljós, óviss, sundurslitin. Of mikið magn hugsana var samhengislaust frá öllu öðru. Ég hefði lamið eitthvað af gremju ef ég hefði getað hreyft mig án þess að finna til yfirþyrmandi sársauka. Ég sætti mig við að einungis kreppa hnefana.

Skóli. Vandi í skólanum? Ég? Tríóið? Nei. Af hverju var ég að hugsa um skólann? Hvað hafði ég verið að hugsa um áður en ég varð svona örg? Langar að berjast einhvern veginn á móti. Bakuda, skóli, berjast. Ég stundi næstum af gremju þegar ég reyndi að tengja saman einstaka hugmyndir og gat einfaldlega ekki klárað hugsunina. Ég stundi samhliða því að anda frá mér og emjaði lítilega við sársaukanum sem olli.

"Ó? Ónytjungs litla stelpan í pöddubúningnum er vöknuð," sagði hvæsandi rödd Bakuda út í næturloftið.

Grue sagði eitthvað, skammt frá mér, ég skildi það ekki.

Bakuda svaraði með áhugalausu, "Suss, engar áhyggjur. Það kemur að þér eftir smá stund."

Ég heyrði eitthvað og par af bleikum stígvélum birtust fyrir framan andlitið á mér, sjónin mín reikaði letilega.

"Slæmur dagur?" hún beygði sig yfir mig, "Gott. Sjáðu til, einn af nýju aðstoðarmönnum mínum starfar í Protectorate höfuðstöðvunum. Vinnur sem vörður þar sem Lung er í haldi, skilurðu? Var ekki í aðstöðu til að frelsa hann, en hún fékk alla sólarsöguna frá honum. Ég veit að þú varst litla kvikindið sem leiddi til þess að hann var handsamaður. Svo þú færð sérmeðferð í kvöld. Þú færð að fylgjast með því sem ég er að fara að gera við vini þína. Ég mun byrja á stráknum í svörtu og fara síðan til meðvitundarlausra félaga þinna. Límdi þau niður til öryggis. Þegar vinir þínir eru svo gott sem dauðir kem ég þér í hendur Oni Lee. Hann var mjög góður drengur þegar kom að stjórnarskiptum og hann hefur verið að væla í mér að gefa honum eitthvað til að leika sér með. Hvað segirðu um það?"

Ég var bara hlustandi á hana með hálfum hug. Eins og biluð plata þuldi ég endurtekið það sama í huganum. Bakuda, skóli, berjast.

"Bakuda, skóli," muldraði ég. Að heyra hversu veikluleg og þunn röddin mín var skelfilegra en nokkuð annað sem hafði vakið athygli mína síðustu mínúturnar.

"Hvað? Langar pöddustelpuna að segja eitthvað?" Hún hallaði sér niður og greip í bringubrynjuna á búningnum mínum. Með þjösnaskap dró hún mig í hálfa setustöðu. Að vera toguð svona upp var pynting, en sársaukinn hjálpaði mér að skerpa hugsanir mínar og öðlast meiri skýrleika í kollinum.

"Skóli. Bakuda féll," svaraði ég henni, rödd mín aðeins lítillega sterkari en hún hafði verið í fyrri tilraun minni. Svörtrauðu linsurnar á gleraugunum hennar voru límdar á mér á meðan ég kom reglu á hugsanir mínar til að tala aftur og reyna að hljóma heildstæðari. "Eins klár og þú heldur að þú sért, að mistakast svona? Hvað var það? Annað sæti? Ekki einu sinni annað?" Mér tókst að láta út úr mér eitthvað sem líktist hlátri.

Hún sleppti takinu á mér og steig í burtu eins og ég væri umlukin eldi. Þegar höfuð mitt skall í malbikið lognaðist ég næstum útaf. Þurfti að berjast til að gera það ekki. *Notaðu sársaukann. Haltu þér vakandi*.

Stutt frá mér bergmálaði rödd Grue. Ég náði aðeins fyrstu orðunum fyrstu orðunum. "Hún er" eða "Húnar". Hann hló. Það hræddi mig að ég gat ekki skilið hann, að ég gat ekki fattað hvers vegna ég gat ekki skilið hann. Ég heyrði ekki eins vel og ég átti að gera, ég vissi það. En það var ekki allt. Hvað annað?

Brenglunin. Sprengingin eða sprengingarnar höfðu skemmt heyrnina mína, kannski, og ég gat ekki greint orðin hans með þeim áhrifum sem máttur hans hafði á rödd hans. Bara að finna það út, vita að ég gat áttað mig á því, lét mér líða hundrað sinnum betur.

"Þú heldur það?" hvæsti Bakuda að Grue. Það var auðveldara að greina orð hennar, þar sem gríman hennar bar þau fram svo fullkomlega útrætt og einhlít, jafnvel þó hún breytti líka röddinni í eintóna hvæs.

Hún sparkaði í andlitið á mér með einu af bleiku stígvélunum. Að þurfa að hreyfa höfuðið var sársaukafyllra en höggið í andlitið og tennurnar. Hún greip í búninginn minn og dró mig örfáa metra. Að vera hreyfð svona skrúfaði upp allan sársaukann. Á skalanum einn til tíu var þetta góð heilsteypt níu komma fimm. Ekkert sem ég gat gert hefði getað aukið sársaukann meira, svo ég fann vilja- og líkamsstyrkinn til að teygja mig upp og grípa í úlnliðinn á henni, hversu gagnslaust sem það var. Hún sleppti mér og ýtti mér síðan svo ég lægi á hliðinni. Hreyfingin fékk mig til að þurfa að kasta upp.

Að sjá Grue hjálpaði mér að jarðtengja mig, þar sem ég barðist við ógleðina og andaði agnarsmáum andardráttum sökum verkja. Hann var bundinn í hálfsitandi stöðu við skáp með einhverju sem leit út eins og lengjur úr klístruðum gullborða. Hvar var Tattletale?

"Við skulum sjá hversu klár þið tvö eruð eftir að ég gef hávaxna, myrka og dularfulla stráknum gottið hans," hvæsti Bakuda, "látum okkur sjá ... hérna. Þessi er góð. Tveir tuttuguogsjö. Sittu nú kyrr. Ef þú svo mikið sem hugsar um að nota kraftinn þinn þá skal ég bara ýta henni niður í kokið á pöddukvikindinu í staðinn, setja hana svo af stað stax að því loknu. Ekki eins og þú sért í aðstöðu til að koma í veg fyrir að ég geti sett hana í þig, jafnvel þó að ég sé hálfheyrnarlaus og sjónskert."

Hún tók af sér bleiku hanskana og henti þeim til hliðar. Síðan dró hún fram tól sem leit út eins og löng og mjó skæri úr erminni. Nema þau voru blaðlaus, ekki beitt. Eins og tangir, næstum því. Þau smelltust saman þegar hún klemmdi á oddinn á þeim einhverju sem leit út eins og tveggja og hálfs sentimetra löng málmpilla.

"Engin þörf á skurðaðgerð, þar sem þetta þarf ekki að tolla til lengri tíma. Það sem ég ætla að gera er að renna þessu upp í nefið og inn í nefholið á þér." Hún þreifaði fyrir sér inn í myrkrið sem flaut enn létt í kringum hann og fiktaði við andlitið hans. "Þarf bara að ná að opna grímuna þína ... glerið á hjálminum ... upp. Þarna."

Ef gríman á Grue var komin af þá var erfitt að sjá það. Höfuðið hans var enn þakið myrkri.

Hún setti aðra höndina inn í myrkrið og ýtti hylkinu í miðju þess með hinni. "Og inn fer hún ... varlega, viljum ekki virkja hana óvart og áhrifin verða meiriháttar flott ef okkur tekst að koma henni nógu djúpt. Sjáðu til, tveir tuttuguogsjöan mín var eiginlega ánægjulegt slys. Ég tók lestur af krafti litlu Vista, hélt að ég gæti búið til rúmskekkju handsprengju. En af hreinni tilviljun braut ég Manton áhrifin. Eða allavega, hvað sem ég gerði þegar ég setti handsprengjuna saman, fór hún framhjá Manton-áhrifunum. Vitið þið vitleysingar hvað það er?"

Hún stoppaði og lét braka í hnúunum og skildi skærin eftir hangandi beint úr andlitinu á Grue. "Það er þessi litla regla sem heldur fólki með eldkrafta frá því að sjóða sitt eigið blóð, sem takmarkar flesta krafta frá því að hafa áhrif á eigin líkama. Eða, eftir því hvaða kenningu þú ferð eftir, það er reglan sem segir að krafturinn þinn virkar annaðhvort aðeins á lífræn efni og lífverur eða það virkar einungis á allt annað.

"Svo hugsið ykkur. Rúmröskunaráhrif sem virka einungis á lifandi efni. Ég set hana af stað og allt lifandi efni innan meters radíuss frá hylkinu er endurmótað, sveigt, skælt, útvíkkað, teygt, beygt. Það drepur þig ekki satt að segja. Það er annað sem er ótrúlegt við það, fyrir utan Manton hjáveituna. Allt tengist áfram öllu öðru. Drepur þig bara alls ekki, en það fær þig til að óska þess að þú sért dauður hverja einustu sekúndu það sem eftir er af restinni af ömurlegri fjárans tilverunni þinni."

*Ekki bara liggja þarna og horfa á.* hugsaði ég, *Gerðu eitthvað.*

"Bara eitt smell, kabúmm, þú ert nógu ljótur til að skáka sjálfum fílamanninum. Endar með höfuð fjórum sinnum stærra en eðlilegt er, ofholdgun eins og kýli út um allan líkamann, sérhver líkamshluti í rangri lögun, rangri stærð. Endurmótar heilann líka, en það veldur venjulega bara einhverjum vægum til meðallags heilaskaða, þar sem ég hef náð að stilla sprengjuna til að hafa meiri áhrif á ytri eiginleika." Hún hló. Þetta voru svona þurr, síendurtekin, mannvonskufull hljóð. Þegar hún byrjaði að tala aftur lagði hún ríka áherslu á hvert orð. "Óafturkræft. Og. Fáránlega. Fyndið."

Ég teygði mig í stjórn yfir pöddunum mínum en gat ekki komið almennilegri reglu á hugsanir mínar til að gefa þeim neinar flóknar skipanir. Ég kallaði þær bara til mín. Það átti samt ekki eftir að hjálpa Grue.

Búnaðurinn í hryggjarbrynjunni. Hægt, bæði til að vekja ekki athygli og einfaldlega vegna þess að ég gat ekki hreyft mig hratt án þess að finna gríðarlegan sársauka, færði ég höndina aftur fyrir bak og fór í gegnum það í huganum hvað ég hafði úr að moða.

Piparúði - neibb. Það myndi í besta falli brenna aðeins húðina á henni, en hlífðargleraugun og gríman vörðu andlitið hennar alveg. Hún var skrámuð og blóðug, svo ég gat kannski úðað honum í sárin á líkama hennar ... það yrði ekki þægilegt fyrir hana, en myndi það bjarga okkur?

Blað og penni. Sími. Klink. Nei, nei og nei.

Kylfa. Ég hafði ekki nægan styrk til að sveifla henni, hvað þá til að framlengja hana.

Bráðaofnæmispennar. Ekki mikil not af þeim í þessum aðstæðum og ég treysti ekki styrk mínum eða samhæfingu til að bæði stinga hana og sprauta með því að þrýsta á hnappinn á pennanum.

Þetta var allt sem ég hafði komið fyrir í hryggjarbrynjunni. Ég leyfði höndinni að leita og dangla fyrir aftan bakið á mér á meðan ég barðist við að hreyfa hana, og fingurnir snertu eitthvað.

Slíðrið utan um hnífinn minn. Ég hafði fest það eins lágt á bakið og ég gat, þannig að það var bæði hulið af brynjunni minni og auðvelt að grípa til.

Hnífur virkaði.

Það heyrðist daufur smellur þar sem Bakuda lagaði skæra-tanga tólið og fjarlægði það úr nefinu á Grue. Hylkið var ekki lengur á endanum á því.

"Þetta ætti að verða flott sýning," sagði hún spennt og reis upp áður en ég gat fundið hvar ég ætti að stinga eða skera hana. Vildi ekki drepa, en varð að stöðva hana. Fyrir Grue.

Höndin mín var enn fyrir aftan bakið á mér og greip um hnífshandfangið með blaðið vísandi niður. Ég færði mig örlítið svo ég væri í betra færi.

"Hey, pöddustelpa. Hvað ertu að gera þarna? Sprikla eins og fiskur á þurru landi? Fylgstu með, það verður magnað að sjá þegar hlutar af andlitinu hans byrja að bólgna út úr þessum litla skuggablobba."

Ég reyndi að láta mér detta í hug eitthvað mótsvar, eitthvað sem ég gæti sagt til að undirstrika það sem ég var við að fara að gera, en skyndilega helltist örmögnun yfir mig. Myrkrur byrjaði að læðast inn í jaðarsjónina mína, aftur. Ég hreyfði fæturna til að reyna að valda mér meiri sársauka, neyða mig til aukinnar meðvitundar, en það gerði ekkert til að bægja myrkrinu frá. Var Grue að nota kraftinn sitt? Ég leit á hann. Ekkert. Ég var bara einfaldlega að detta út.

Ég mátti ekki lognast útaf núna.

*Táhringar*.

Án þess að segja nokkuð, hvorki hnittið svar né reiðilegt óp, stakk ég hnífnum niður á enda annars fótar hennar. Tvær hugsanir slógu mig samtímis.

Ég hæfði eitthvað hart. Voru stígvélin hennar með stáltá?

Hafði ég yfir höfuð valið réttan fót? Tattletale sagði aldrei á hvor fætinum táhringarnir voru. Kannski var hún með sett á báðum.

Önnur svört bylgja af myrkri sveif fyrir sjón mína og dofnaði jafn skyndilega, ég var rétt svo meðvituð um öskur hennar. Ógleðin var farin að láta á sér kræla aftur og rétt eins og ég fann meðvitundina vera að renna frá mér jókst þörfin til að kasta upp. Ég var að fara að kasta upp, en ég átti á hættu á að kafna ef ég gerði það með grímuna á mér. Ef ég endaði á bakinu var svo gott sem gefið að ég myndi kafna í eigin ælu.

Grue var að segja eitthvað. Gat ekki greint orðin hans. Hljómaði mikilvægt.

Konan var öskrandi í eyrað á mér. Runa fúkyrða, hótana, hræðilegra hluta sem hún ætlaði að gera mér. Meðvitundarleysi kallaði til mín, tælandi, öruggt, sársaukalaust, frelsi frá yfirstandandi ógnum.

Ef það var yfir höfuð meðvitundarleysi sem beið mín. Hrollvekjandi hugdetta um að ég væri að deyja rann upp fyrir mér og gaf mér stutta stund skýrleika. Ég einbeitti mér eins og ég gat að rugli brenglaðra mynda og hljóða, hvar ég var, það sem fólk var að segja og öskra.

Konan valt um á jörðinni við hliðina á mér. Þegar hún sparkaði út fætinum á sér gusaðist blóðsletta á linsuna yfir auganu sem ég sá með. Hvað hét konan aftur? Bakuda. Hnífsoddurinn var enn fastur í malbikinu þar sem fótur hennar hafði áður verið. Það var harða fyrirstaðan sem ég lenti á: malbik, ekki stáltá. Það var mikið blóð. Hennar. Bútur úr stígvélinu hennar, bleikt og blóðrautt. Tvær smærri tær með málaðar neglur, bleikar og blóðugar, í miðjum blóðpollinum.

Ég reyndi en mistókst að draga hnífinn lausan, þó hann væri aðeins um hálfan sentimetra djúpt ofan í malbikið. Áreynslan lét mig þurfa að taka andköf til að fylla lungun af lofti. Hver andardráttur lét mér líða eins og ég hefði andað að mér gaddavír og heit járn þrýstu á hliðar mínar. Ég óskaði þess innilega að þörfin til að æla myndi líða hjá, vissi að það var ekki að fara að gerast.

Grue. Hvað var hann að segja? Ég skildi varla Bakuda lengur með vélrænu grímuna hennar. Að skilja Grue var tuttugu sinnum erfiðara. Eins og annað tungumál.

Leðtu neð hifin. Hnífinn? Hnífurinn. Hann þurfti hnífinn.

Ég lét mig detta á framhliðina, andlitið í jörðina, svo ég myndi síður kafna. Höndin sem hélt í hnífinn var kyrr en handleggurinn á mér beygðist í slæma stöðu og kallaði fram nístandi sársauka. Úlnliðurinn og olnboginn minn snerust óþægilega, þvingaðir til að færast aftur í eðlilega stöðu. Ég barðist við löngunina að sleppa takinu, hélt áfram dauðahaldi í handfangið.

Malbikið gaf eftir áður en ég gerði það og hnífurinn losnaði. Ég rétti úr handleggnum, teygði hann fram fyrir mig, hnífurinn í svörtu hanskaklæddu höndinni. Ég leit upp frá hnífnum til að sjá þokukenndar útlínur Grue sem barðist við að losa sig úr einhverjum fjötrum sem umluktu hann, það síðasta sem ég sá áður en myrkur og miskunnsamt meðvitundarleysi greip mig.

---

[Fyrri hluti](Ormur-04.09.md) - Næsti hluti