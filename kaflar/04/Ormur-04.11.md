*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.11

"Hey Taylor, vaknaðu." rödd stelpu.

"Taylor?" dýpri, fullorðinslegri rödd, "Koma svo litla hörkutól. Þú stendur þig rosalega vel."

Mér var hlýtt, allt var svo notalegt. Eins og að vakna í hlýju rúmi á köldum degi, sæng og koddi á réttum stað, finnast ég vera úthvíld, vitandi að ég þyrfti ekki að fara á fætur alveg strax. Eða eins og að vera sex ára, hafa skriðið upp í rúm til mömmu og pabba einhverntímann um miðja nótt og vaknað á milli þeirra.

"Ég held hún sé smátt og smátt að koma til. Gefið henni smá stund í viðbót," einhver eldri. Gamall maður, kannski. Ókunnugur.

"Ég var orðinn hræddur um að hún myndi ekki vakna," sagði djúpa karlmannsröddin.

"Hefði getað sagt þér að hún væri ekki í dái," svaraði stelpan.

"Á sama hátt og þú ert alveg hundrað prósent viss um að hún sé ekki með alvarlegan heilaskaða?" spurði gamli maðurinn. "Vegna þess að verkjalyf geta dulið einkennin og ef við bíðum of lengi með að grípa inn í slíkt þá .. tjah .."

"Ekkert umfram það sem ég lýsti fyrir þér," sagði stelpan, örlítið óþolinmóð, "ekki nema ef búnaðurinn þinn er að gefa okkur rangar niðurstöður. Ég þarf réttar upplýsingar til að vinna með, annars fæ ég rangar upplýsingar fylltar í eyðurnar."

"Ég get fullvissað þig, búnaðurinn minn er kannski ekki harla merkilegur, en hann er í fullkomnu ásigkomulagi."

Ég reyndi að opna augun, allt var of bjart. Þokukennt, eins og ég væri að horfa í kringum mig undir vatni, en augun mín voru skraufaþurr. Eitthvað dökkt færðist yfir sjón mína, augnlokið mitt kipptist við. Eitthvað annað kitlaði kinnina. Ég reyndi að lyfta höndunum upp að andlitinu til að strjúka yfir augað og kinnina, en hendurnar mínar voru niðri með síðum, grafnar undir þéttri sæng og ég hafði ekki styrkinn til að lyfta þeim.

"Hey þyrnirós," djúpa röddinn aftur. Ég fann stóra hönd hvíla á enninu, strjúka hárinu mínu aftur, minnti mig á mömmu og pabba aftur. Að vera krakki, að vera undir verndarvæng fullorðinna.

Gamli maðurinn og stelpan voru enn að rífast. Tónninn hennar var pirringslegur. "-heilahristingur, alvarlegur blóðmissir, mar, að utan og innan, plús hvað sem það var sem gerðist við taugakerfið hennar, skilið? Ég hef enga ástæðu til að ljúga að þér."

"Það sem ég er að reyna að benda á er að ef það er eitthvað meira að, sem veldur hugsanlega alvarlegum eftirmálum, þá er það á þína ábyrgð, vegna þess að ég er að fara að treysta á að það sem þú ert að segja mér sé rétt. Ég vil auðvitað ekki að stelpan deyji eða endi uppi með alvarlegan og jafnvel varanlega heilaskaða, en ef það gerist get ég ekki borið ábyrgð á því, og ég-"

"Ef eitthvað gerist sem afleiðing af því að ég hafði rangt fyrir mér, og ef það er ekki vegna þess að þú eða tækin þín gáfu mér rangar upplýsingar, þá skal ég taka fulla ábyrgð. Ég mun skila því til hans, orðspor þitt er öruggt. Lofa."

Gamli maðurinn muldraði og nöldraði, en lét að öðru leiti af fyrri mótbárum.

Ég reyndi aftur að opna augun. Ég þekkti andlitið. Brian. Lisa birtist við hliðina á honum við rúmstokkinn.

"Hæ," sagði hún með samkenndartón, "Það var soldið mikið valtað yfir þig, ha?"

"Já segðu," svaraði ég, nema ég var ekki viss um að ég hefði sagt orðið 'segðu' upphátt. Ég gæti hafa verið að missa aftur meðvitund, en eitthvað á andlitinu mínu kitlaði nefið á mér. "Hvað er-?"

"Þetta, elskan, er eina ástæðan fyrir því að við erum að reyna að vekja þig. Þú ert búin að vera að nota kraftinn þinn stanslaust þó þú sért búin að vera meira og minna meðvitundarlaus, og allar pöddur í nágrenninu hafa verið að safnast saman til að skríða á þér. Ekki allar í einu, ekki í hjörðum, en þeim fjölgar smátt og smátt og einhver á eftir að taka eftir því."

Brian leit yfir herbergið, "Við erum búin að þétta hurðar og glugga með límbandi en þær komast ennþá inn. Getum ekki farið með þig neitt svona, og góði læknirinn hérna þarf að vísa okkur frá ef annar sjúklingur kemur inn."

"Það sem ég þarf er dauðhreinsað vinnuumhverfi," sagði gamli maðurinn, "Ég get ekki aðhafst með kakkalakka og allskonar óværu skríðandi yfir allt og-"

"Við erum að vinna í því," hreytti Lisa úr sér. Svo, með blíðri röddu, sagði hún, "Taylor, ekki sofna."

Það kom mér á óvart, ég fattaði að ég hafði næstum sofnað. Fyndið.

"Ég veit að verkjalyfin eru notaleg. Við gáfum þér helling, þar sem þú varst verulega þjáð. En þú verður að senda þær í burtu fyrir okkur. Pöddurnar."

Ó. Ég mundi dauflega eftir að hafa kallað þær til mín ekki löngu áður en ég datt út. Ég sagði þeim eflaust aldrei að hætta því. Líklega af því að ég missti meðvitund. Ég sendi út skipunina, sagði svo við hana, "Búið og gert." Eitthvað greip athygli mína. "Hmm. Áhugaverð tónlist."

"Tónlist? Lisa varð skyndilega mjög áhyggjufull. Hún leit á Brian."

"úti. Fyrir framan útidyrahurðina. Snjallsími, kannski. Það er maður, hlustandi á tónlist. Kannski er hann ekki með heyrnartólin á eða í eyrunum. Eða kannski eru heyrnartólni ekki tengd við símann. Hljómar eins og rokk eða popp. Spænska? Portúgalska? Eða enska? Bæði? Þetta síðasta hljómaði japanskt. Er rasískt af mér að ég geti ekki greint muninn?"

"Þú ert að tala tóma þvælu, Taylor," sagði Brian, ekki óvingjarnlega.

Lisa hafði horfið úr sjónlínunni minni, "En hún hefur rétt fyrir sér. Það er gaur á tröppunum fyrir utan aðalinnganginn, og hann er að hlusta á tónlist. Hvernig vissirðu?"

"Mölfluga á hurðinni. Ég var svo upptekin við að hlusta, ég gleymdi að senda hana í burtu. Fyrirgefðu. Ég skal .. ég skal-"

"Shh. Slakaðu á. Þetta er allt í lagi. Sendu bara pöddurnar í burtu og svo geturðu farið aftur að sofa. Við pössum uppá þig og sjáum um allt, allt í lagi?"

Það var allt í lagi. Ég dottaði.

☐

Ég rumskaði upp af draumi.

"Varlega!"

"Ég er að fara varlega. Hættu að vera svona mikið á nálum. Lokaðu bara bílhurðinni fyrir mig."

"Ég er *ekki* á nálum. Þú misstir hana næstum því fyrir örfáum sekúndum. Ég sver, ef þú missir hana og hún fær högg á höfuðið-"

"Ég er ekki að fara að missa hana," orðin víbruðu með djúpum bassa upp við hlið líkama míns jafn mikið og þau skiluðu sér til eyrna minna. Mér var líka hlýtt á þeirri hlið líkamans. Það lyktaði vel. Eins og leður og raksápa.

Ég byrjaði að segja eitthvað, en hætti. Of mikil vinna.

Rödd stelpu heyrðist ekki langt frá eyranu mínu. "Hæ Taylor. Varstu að segja eitthvað? Ertu að vakna?"

Ég hristi höfuðið og færði kinnina harðar upp að hlýjum líkamanum.

Hún hló.

Ég heyrði bank. Klassíski rytminn 'saltkjöt og baunir, túkall'. Hurð opnaðist skömmu síðar.

"Guð minn góður, Taylor. Er hún?"

Stelpan - Lisa, ég bar kennsl á hana núna - svaraði, "Hún er sofandi, og mun að öllum líkindum ná sér að fullu áður en langt um líður. Eins og ég sagði við þig í símtalinu-"

"Fyrirgefðu að ég skuli grípa fram fyrir þig, bara .. fyrirgefið, nafnið þitt er alveg stolið úr mér, en get ég hjálpað þér að halda á henni inn fyrir?"

"Satt að segja er ég góður, og ég held að það mundi bara auka líkurnar á að missa hana ef við færum að ragast við að halda á henni á milli okkar. Nafnið er Brian."

"Brian, allt í lagi. Takk fyrir. Ef þú gætir bara komið með hana hér í gegn. Eftir símtalið frá ykkur vissi ég ekki hvað ég ætti að gera við mig. Ég bjó um svefnsófann í stofunni, ef ske kynni að við kæmum henni ekki upp í herbergið hennar, eða ef það væri hjólastóll. Ég var farinn að búa mig undir það versta .."

"Sófinn er afbragð," sagði Lisa, "Hún er klárlega ekki í versta ásigkomulagi sem hún gæti verið í, eða neitt nærri því. Hún á eftir að sofa helling, og þú munt þurfa að athuga líðan hennar á hálftíma fresti til að ganga úr skugga um að það sé í lagi með hana, næstu tólf klukkustundirnar. Henni gæti langað að glápa á sjónvarpið milli blunda, sem gerir sófann að fullkomnum stað fyrir hana."

"Allt í lagi. Gott."

Ég var lögð niður, og saknaði strax líkamshitans og nándarinnar sem ég hafði haft áður. Síðan dró einhver yfir mig heitt teppi beint úr þurrkaranum og lagði þétta sæng utanum mig, ég ákvað að ég gæti sætt mig við það.

"Ef þið gætuð komið inn í eldhús? Húsið okkar er ekki stórt og ég er hræddur um að það sé ekki nóg pláss fyrir okkur öll í stofunni með svefnsófann útlagðan. Með okkur í eldhúsinu fær hún líka meira næði."

"Og hún er í sjónfæri svo við sjáum ef hún vaknar," svaraði Lisa, "gott mál."

"Get ég fært ykkur eitthvað? Te? Kaffi?"

"Kaffi gjarnan," svaraði Brian, "löng nótt."

"Er í lagi að ég biðji um te, þrátt fyrir að þú sért nú þegar að hella uppá kaffi, herra Hebert?"

"Eftir allt sem þið hafið gert þá er te og kaffi það minnsta sem ég get gert. Og vinsamlegast kallið mig Danny."

Ef ég hafði verið í morfínknúnu kæruleysi áður þá var ég skyndilega mjög glaðvakandi um leið og ég heyrði nafnið og áttaði mig á að þessar raddir, þessi nöfn, þetta fólk hafði ekkert erindi að spjalla saman.

Pabbi, Lisa og Brian. Saman við eldhúsborðið mitt. Ég hélt augunum hálflokuðum og einbeitti mér að því að meðtaka hvert einasta orð.

"Mun hún ná sér?"

"Eins og ég sagði við þig í símann, hún mun ná sér," sagði Lisa, "heilahristingur, marblettir, blóðmissir. Níu saumspor."

"Ætti ég að fara með hana upp á heilsugæslu og láta lækni kíkja á hana?"

"Þú *getur* gert það. En pabbi minn er læknir, og hann skoðaði og meðhöndlaði hana á klíníkinni hjá sér. Tók í nokkra spotta til að koma henni í sneiðmyndatöku og segulóm. Hann vildi vera fullviss um að hún væri ekki með heilaskaða áður en hann færi að gefa henni sterkari verkjalyf. Hérna. Ég er með glasið í einum vasanum. Þarna. Þetta er Kódín. Hún mun líklega fá mjög sársaukafulla höfuðverki, og hún var veinandi í svefni af verkjum þegar verst var. Gefðu henni eina töflu fjórum sinnum á dag, en bara ef henni finnst hún þurfa það. Ef hún er ekki of verkjuð slepptu því þá að gefa henni töflu. Eða gefðu henni bara tvisvar á dag, eða hálfa töflu fjórum sinnum á dag."

"Hversu mikið?"

"Kódínið? Fjórar töflur-"

"Sneiðmyndatakan, segulómskoðunin, lyfseðillinn. Ef þú gefur mér smá stund til að sækja veskið, þá skal ég-"

Ég sá fyrir mér Lisu taka í höndina á honum, stoppa hann af. "Hún er vinur, Danny. Pápi minn mundi ekki *taka það í mál* að láta þig borga."

Svo súrrealískt. Að heyra orð eins og nafnið hans pabba eða orðið 'pápi' frá vörum Lisu.

"Ég .. ég er orðlaus. Kærar þakkir."

"Engar áhyggjur. Í alvöru. Ég finn sjálf til sektarkenndar-"

"*Við* finnum til sektarkenndar," greip Brian inní.

"-fyrir að láta þetta gerast. Að Taylor skyldi koma verst út úr því. Og mér þykir mjög leitt að hafa ekki getað náð í þig fyrr. Við urðum að bíða eftir að Taylor vaknaði og væri með næga rænu til að geta gefið okkur símanúmerið þitt."

Ég var nokkuð viss um að ég hafði ekki gefið þeim símanúmerið hans pabba. Sem gerði þetta að einum af þessum hrollvekjandi Tattletale augnablikum þar sem hún hafði fundið út eitthvað sem ég hefði ekki giskað á að hún gæti.

"Ég - það er gott og blessað. Eru hinir vinir ykkar í lagi?"

"Rachel er meira rispuð og marin en Taylor, en hún fékk ekki heilahristing, og hún er hörð af sér. Ég giska á að hún sé sofandi rótt heima hjá sér og verði komin á ról núna síðdegis. Alec, hinn vinur okkar, það leið yfir hann þegar þetta gerðist, og hann vaknaði með slæman höfuðverk en hann er annars í lagi. Við stríddum honum smá með hvernig það leið yfir hann og hann tók því helv- uh, hann tók því frekar illa. Eins og það geti ekki liðið yfir stráka."

"Og þið tvö?"

"Örlítið aum og marin, en þú ættir að sjá það sjálfur augljóslega. Rispur, smá eymsli, marblettir. Ég brenndist örlítið. Ekki verra en slæmur sólbruni var mér sagt."

"Ekki samt í kringum augun sé ég."

Lisa hló, svo náttúrulega að engan hefði grunað neitt, "Já, ég var með sólgleraugu þegar það gerðist. Er það mjög áberandi?"

"Ekki svo, og ef þetta er eins og þú segir, eins og sólbruni, þá ætti þetta að lagast innan fárra daga. Getið þið sagt mér nánar hvað gerðist? Í símtalinu sagðirðu eitthvað um-"

"Sprengju. Sástu fréttirnar?"

"Sprengingar víða um alla borgina, standslaust í alla nótt og fram á morgun, já. Atvikið við PHQ höfuðstöðvarnar. Allt planað og framkvæmt af einu af paramennunum. Ég man ekki nafnið hennar. Hljómaði japanskt?"

"Bakuda, var það ekki? Já, nokkuð viss um að það sé rétt hjá mér. Við vorum að stytta okkur leið í gegnum Bryggjuhverfið á leið okkar frá Lord Street markaðnum, og ég giska á að við enduðum á röngum stað á röngum tíma. Eina stundina var allt í hinu stakasta, svo, skyndilega glundroði. Brian hélt á innkaupapokum fyrir Taylor á meðan hún stoppaði til að reima skóna, þannig að hún var örlítið á eftir okkur hinum þegar það gerðist. Brian og ég stóðum upp eftir sprenginguna, en Alec, Rachel og Taylor gerðu það ekki. Við urðum strax dauðhrædd um Taylor liggjandi þarna, af því að blóðið sást strax."

"Guð."

Ég laumaðist til að opna augun til að líta inn í eldhús, ég sá pabba minn sitjandi við eldhúsborðið, með andlitið hulið í höndunum. Ég kyngdi hnefastórum kökk af samviskubiti sem hafði myndast í hálsinum og skellti aftur augunum.

Ég heyrði Brian segja, "Mér líður hræðilega yfir því. Ég hefði ekki átt að halda áfram á meðan Taylor reimaði skóna, ég hefði átt að-"

"Brian. Ef þú hefðir staðið hjá henni, þá hefðir þú endað álíka illa og hún og þú hefðir ekki getað haldið á henni burtu þaðan," mótmælti Lisa. "Þetta var mér að kenna, fyrir að stinga upp á því að við styttum okkur leið í gegnum Bryggjuhverfið."

"Ég verð að spurja-" byrjaði pabbi minn, "Hvers vegna .. ?" Hann þagnaði, í vandræðum með að finna góða leið til að orða spurninguna.

"Vanalega myndum við ekki stytta okkur leið í gegnum þennan hluta borgarinnar," sagði Lsa, "En við vorum fimm saman, og þú veist .. líttu á Brian. Mundir þú vilja abbast upp á einhvern eins og hann?"

"Vá, takk Lís," sagði Brian. Síðan hlógu hann og pabbi minn.

Svo súrrealískt.

"Ég .. ég veit að það hljómar skringilega," sagði pabbi minn hikandi, "en jafnvel eftir að þú sagðir mér að það hefði sprungið sprengja, í símtalinu, þá trúði ég því ekki. Mér fannst einhvernveginn trúlegra að þetta væri einhverskonar ógeðfelldur hrekkur, eða að Taylor hefði orðið á vegi, um .."

"Gerendanna," Lisa kláraði seinasta orð setningarinnar hjá pabba.

"Þið vitið af því?"

"Hún útskýrði megnið af því fyrir okkur já, þar á meðal hvað gerðist í janúar. Öll gerðum við henni fyllilega ljóst að við myndum hjálpa ef hún bæði okkur um það, eins mikið eða lítið og hún vildi."

"Það er svoleiðis. Ég er feginn að hún fann einhvern til að tala við, um þetta."

Með samkennd svaraði Lisa, "En þú ert vonsvikinn að þessi einhver varst ekki þú."

Ef samviskubit gæti valdið manni líkamlegum sársauka ímyndaði ég mér að það sem ég fann á þessari stundu hefði verið eins og rítingur í hjartað.

Pabbi minn, mér að óvörum, hló, "Jahá, þú ert svo sannarlega með á nótunum. Taylor sagði að þú værir klár."

"Sagði hún það já? Það er fallegt að heyra. Hvað meira sagði hún?"

Pabbi hló aftur. "Ég ætla að hætta núna, áður en ég segi eitthvað sem hún mundi frekar vilja halda útaf fyrir sig. Ég held að við vitum bæði að hún spilar höndina sína þétt upp við sig."

"Það segirðu satt."

"Það eru heimagerðar smákökur í krukkunni hérna. Ennþá heitar, nýkomnar úr ofninum. Eftir að ég hafði búið um sófann vissi ég ekki hvað ég ætti að gera við mig. Varð að beina kvíðanum einhvert svo ég bakaði eina uppskrift. Látið eins og heima hjá ykkur á meðan ég klára að laga kaffi og te handa ykkur."

"Takk Danny," sagði Lisa, "ég ætla að kíkja inn í stofu og sjá hvernig Taylor hefur það, er það í lagi?"

"Gerðu það endilega."

"Ætla að grípa eina smáköku með mér .. Mmm. Ilmar vel."

Ég lokaði augunum og þóttist vera sofandi. Ég heyrði Brian tala við pabba í eldhúsinu, eitthvað um starfið hans pabba.

"Jæja?" Lisa spurði mig lágróma, á meðan hún kom sér fyrir í sófanum við hliðina á mér, "Er sagan ásættanleg að þínu mati?"

Ég hugsaði um það, "Mér líkar ekki að ljúga að pabba mínum."

"Svo við sáum um að ljúga fyrir þig. Ekki nema þig langi að segja honum sannleikann?"

"Nei, en ég vil ykkur ekki hérna." Andlegu hömlurnar sem hefðu átt að stöðva mig frá því að segja þetta upphátt virtust vera óvirkar. Ég lokaði augunum og fann heitann roðann hellast yfir kinnarnar mínar.

"Ég- fyrirgefðu, svo mikið, fyrirgefðu .. þetta kom ekki rétt út. Ég er þakklát fyrir það sem þið gerðuð. Þið eruð frábær og að hanga með ykkur hefur verið mesta skemmtun sem ég hef haft í mörg ár. Ég er svo glöð að þið séuð hérna, og mér þætti ekkert betra en að bara taka því rólega og slaka á eftir allt þetta, en-"

Lisa lagði fingur á varir mínar til að þagga niður í mér. "Ég veit. Þú vilt halda þessum tveimur heimum í lífi þínu aðskildum. Mér þykir það leitt, en það var engin leið framhjá þessu. Þú varst slösuð og við gátum ekki haldið þér einhverstaðar í leynum án þess að pabbi þinn færi að hafa áhyggjur af þér og jafnvel færi til lögreglunnar til að láta lýsa eftir þér."

Ég leit niður, "Já ég skil."

"Þú verður líklega svolítið völt á fæti næstu daga. Grimmur, uhm, heiðarleiki þinn nú rétt í þessu var líklega fylgikvilli heilahristingsins sem þú fékkst. Þú gætir upplifað sterkar skapsveiflur, mögulega minni hömlur, eins og að þú sért örlítið drukkin. Minnið þitt gæti verið örlítið óáreiðanlegt, þú gætir átt erfiðara með að skipuleggja þig, skapsveiflurnar geta orðið verulega miklar á köflum, þú gætir upplifað eitthvað eins og óstjórnleg gráturköst. Þú gætir átt erfiðara með að lesa í líkamstjáningu annarra. Þú vinnur í að koma þér í gegnum það allt, við reynum að sýna þér skilning ef þú segir eitthvað sem þú mundir annars ekki segja. Bara .. reyndu að láta ekkert persónulegt flakka í kringum pabba þinn, svo ekkert flakki? Þetta ætti allt að líða hjá áður en langt um líður."

"Allt í lagi." Að heyra þetta síðasta var mér mikill léttir.

Brian slóst í hópinn með okkur, settist á rúmhornið á móti þar sem Lisa lá, við fæturna mína. "Pabbi þinn er ágætis náungi," sagði hann við mig. "Minnir mig helling á þig."

Ég vissi ekki hvernig ég átti að svara þessu, svo ég sagði bara, "Takk."

"Jafnvel eftir að þú verður búin að ná þér að megninu af þessu, þá held ég að við munum reyna eftir besta megni að halda okkur frá hættulegum aðstæðum, allavega um stund," sagði Lisa. Brian kinkaði kolli.

"Ég kann vel við þá hugmynd," svaraði ég. "Svo hvað gerðist eiginlega, í nótt?"

Hún færði höfuðið sitt svo hún og ég deildum koddanum mínum, "Hvar viltu að ég byrji?"

"Frá tímapunktinum þar sem Alec klessti jeppann. Eina stundina var eins og allt hefði gengið okkur í vil, svo skyndilega gat ég svo gott sem hvorki hreyft mig né hugsað."

"Hún þóttist vera meðvitundarlaus. Ég var að huga að Alec sem hafði misst meðvitund, bjóst við að þið væruð að fylgjast með henni. Samhliða virtust þið Brian halda að ég væri með augun á henni. Á meðan við vorum ekki að fylgjast með hlóð hún sprengjuvörpuna sína og skaut ykkur Brian. Sprengjan hefði átt að brenna þig illa, en ég held að búningurinn þinn hafi bjargað þér. Hann gerði þó lítið til að koma í veg fyrir heilahristinginn. Það voru einhver aukaáhrif, sem yfirkeyrðu eða gerðu eitthvað við taugakerfið þitt. Eins og að vera stuðuð með rafbyssu, en meira að taka þig úr leik með hráum ómenguðum sársauka en að gera þig meðvitundarlausa með raflosti."

Ég fékk hroll. Bara það að muna hversu mikill sársaukinn hafði verið lét mig kippast við, eins og að heyra neglur dregnar yfir krítarborð.

"Ég var lengra í burtu, og ég held að líkami þinn hafi að hluta skýlt Brian, eða kannski hjálpaði krafturinn hans honum, vegna þess að hann kom ekki nærri því eins illa út úr sprengingunni og þú, þó hann hafi verið vankaður nógu lengi til að Bakuda hefði tíma til að hlaða sprengjuvörpuna sína og skjóta tvemur hleðslum af þessu límkennda strengjadæmi. Þegar þar var komið vorum við frekar hætt komin. Þar til þú snerir við taflinu."

"Ég stakk hana í fótinn," mundi ég skyndilega.

"Skarst af tvær og hálfa tá á vinstri fótleggnum hennar. Ein táin var með táhring. Brian sagði að þú hefðir ýtt hnífnum í átt að honum áður en þú féllst í yfirlið. Hann myrkvaði svæðið, náði að teygja sig í hnífinn, skera sig lausan og koma svo restinni af okkur til bjargar."

"Og Bakuda?" hvíslaði ég.

"Ein af tveimur slæmum fréttum. Hún komst undan á meðan Brian var að losa sig og hjálpa okkur."

"Djöfull!" sagði ég, aðeins of hátt.

Brian sagði hálf skömmustulega, "Þú varst illa leikin, ég var ekki viss um hvað hafði komið fyrir Regent, og Lisa var örlítið ringluð eftir sprenginguna sem þú tókst meginhöggið af. Ég hefði mögulega getað elt Bakuda, náð henni og yfirbugað hana, en ég ákvað að það að ganga úr skugga um að þið væruð heil væri mikilvægara."

Ég kinkaði kolli. Ég gat í raun ekki þrætt fyrir þá ákvörðun.

Lisa hélt áfram, "Ég hringdi í stjórann, hann sendi okkur til læknis sem hefur orðspor í undirheimunum fyrir þagmælsku og að vinna með paramennum. Hefur stundað það í tuttugu ár. Við höfðum miklar áhyggjur af þér."

"Fyrirgefiði."

"Ekkert til að biðjast fyrirgefningar á. En allavega, það rættist meira og minna úr þessu öllu saman. Læknirinn fjarlægði hylkið úr nefinu á Brian, saumaði þónokkur spor í hnakkann á þér, tók sneiðmynd af Regent. Ég sat og fylgdist með þér á meðan Brian fór og fann Rachel, hundinn hennar og peningana. Einungis um tvö til þrjúþúsundu dali vantaði, sem einhver taldi sig geta látið hverfa úr pokunum áður en það væri allt talið. Stjórinn okkar sendi sendibíl til að sækja pokana rétt eftir miðnætti. Peningar sem hann lét okkur fá fyrir verkið eru nú þegar í leynifylgsninu okkar, og meira á leiðinni þegar hann hefur ákveðið hvers virði pappírarnir eru."

"Þú sagðir að það rættist meira og minna úr þessu, og þú ert ekki enn búin að segja mér slæmu fréttir númer tvö. Hvað ertu ekki að segja mér?"

Hún andvarpaði, "Ég var eiginlega að vona að þú værir of ringluð til að spurja. Ertu viss um að þú viljir vita það?"

"Í rauninni ekki. En ég á eftir að vera rúmföst hérna í einhvern tíma, á meðan ég jafna mig, ég vil ekki eyða tímanum í að velta mér uppúr hvað það gæti verið og láta ímyndunaraflið um að giska á hvað það gæti verið í versta falli."

"Þá það." Hún veiddi blaðaúrklippu úr jakkavasanum sínum og rétti mér. Nema hún var rifin en ekki klippt. Blaðaúrrifu? Efst á henni var fyrirsögn í stórum feitletruðum stöfum, 'Sloppinn'.

Þegar ég reyndi að lesa greinina komst ég þó að því að ég gat ekki haldið augunum stöðugum á stakri línu. "Geturðu lesið fyrir mig?"

"Ég skal segja þér innihaldið í grófum dráttum. Rétt áður en hún hóf eftirför á eftir okkur á jeppanum setti Bakuda af stað aðra áætlun. Sprengjur hófu að springa hér og þar út um alla borgina. Tók út nokkur mikilvæg spennuvirki til að meina heilu borgarhlutunum um rafmagn, að auki sprengdi hún upp skóla, brýr, lestarteina .. listinn heldur áfram. Fólk er skelfingu lostið. Þetta er forsíðufrétt, það er ekki talað um annað á öllum sjónvarpsrásum. Um tuttugu dauðsföll hafa verið staðfest hingað til, og þá er ekki meðtalið líkamsleifar sem á eftir að bera kennsl á, og ekki heldur þau fjögur sem hún sprengdi upp á meðan hún hélt okkur í gíslingu með byssuhlaupum beint af okkur."

Ljóslifandi sýn af því sem kom fyrir Park Jihoo leiftraði inn í hugann. *Hann dó. Hann var dáinn. Ég þekkti hann ekki neitt, en hann er horfinn að eilífu, og ég gat ekki gert neitt til að bjarga honum.*

"Hér koma svo seinni slæmu tíðindin. Þetta allt saman? Allt til að draga athyglina frá öðru. Eitthvað til að halda öllum skikkjum borgarinnar uppteknum, á meðan Oni Lee braust inn í höfuðstöðvar PHQ og leysti Lung úr haldi."

Ég gaf frá mér langt andvarp. "Andskotinn sjálfur."

"Það ríkir stríðsástand í borginni þessa stundina. ABB gengið er tólf sinnum stærra en það var fyrir tveimur vikum, og Bakuda virðist vera gjörsamlega stjórnlaus. Fjöldi sprenginga á nokkurra klukkustunda fresti, en ekki beint að lykilskotmörkum í þetta sinn. Beint að fyrirtækjum, leiguhúsnæðum, vöruhúsum, skipum. Mín ágiskun er að skotmörkin hennar séu svæði sem hinar stóru glæpaklíkurnar halda til á, eða svæði sem þær halda líklega til á. Ég veit ekki hvað er að fara að gerast."

"Maður hefði haldið að það að missa þriðjung af tánum mundi hægja á henni, ef eitthvað," sagði Brian.

Lisa hristi hausinn. "Hún er í maníukasti. Hún á eftir að brenna út, ef hún hefur ekki nú þegar brunnið út, og sprengingarnar munu hætta fljótlega. En með Lung sem endurskipaðan leiðtoga, það þýðir að ABB gengið er ekki að fara að hægja neitt á sér. Það er líklegt að hann muni reyna að nýta sér forskotið sem Bakuda hefur skapað honum. Það er bara spurningum um hvar, hvenær, og hversu mikið. Fer eftir því formi sem hann er í núna."

Okkur gafst ekki tími til að ræða efnið frekar. Tattletale lyfti fingri að vörum sínum og við þögnuðum. Nokkrum sekúndum síðar kom pabbi minn gangandi inn í stofuna haldandi á bakka. Hann lagði bakkann í kjöltuna á mér. Þrjár krúsir, skál með smákökum og tvær ristaðar beyglur, önnur með sultu og hin með smjöri.

"Ég er með aðra beyglu í ristinni, svo endilega fáið ykkur og biðjið um meira ef þið viljið. Græna krúsin er kaffið fyrir Brian. Te fyrir ykkur stelpurnar. Gjörðu svo vel, Lisa. Woodstock krúsin er uppáhalds krúsin hennar Taylor frá því hún var krakki. Hérna."

Brian flissaði örlítið þegar ég tók varlega við krúsinni með báðum höndum.

"Hey! Bannað að hlæja að mér á meðan ég er svona."

"Sem minnir mig á, var eitthvað sagt hvað hún þurfi að vera rúmliggjandi lengi áður en hún getur farið farið að fara aftur á stjá?" spurði pabbi Lisu.

"Viku í minnsta lagi," svaraði Lisa, "Kannski fylgja henni til og frá baðherberginu fyrstu dagana eða þar til þú ert viss um að hún sé ekki völt á fæti, en umfram það er líklega best að hún sé sem mest rúmliggjandi og haldi sig heima við fram á næsta laugardag."

Þetta sló mig. "En hvað með skólann?"

Lisa gaf mér olnbogaskot og flissaði, "Þú ert með fullkomna afsökun fyrir að þurfa ekki að mæta. Af hverju að kvarta?"

Vegna þess að ég hafði neytt sjálfa mig til að mæta í skólann eftir að hafa misst úr næstum heila viku af kennslustundum, og ég hafði ætlað mér að missa ekki af enn annarri viku. Ég gat ekki sagt það, sérstaklega ekki fyrir framan pabba.

"Er í lagi að við höngum aðeins lengur?" sagði Lisa lágróma í eyrað á mér þegar pabbi hafði farið inn í eldhús til að sækja þriðju ristuðu beygluna.

"Já," viðurkenndi ég. Skaðinn var skeður, ef svo mátti segja, þau voru hér nú þegar. Ég gat eins reynt að gera gott úr því. Ég settist upp og gerði pláss fyrir Brian í sófanum, vinstra megin við mig, Lisa stóð upp í smá stund og sótti fjarstýringuna. Hún fann sjónvarpsrás með bíómynd sem var tiltölulega nýbyrjuð og kom sér fyrir hægra megin við mig.

Ég dottaði í smá stund og þegar ég vaknaði fattaði ég að ég hafði hvílt höfuðið upp við handlegginn á Brian. Jafnvel eftir að ég hafði opnað augun og farið að fylgjast með myndinni í sjónvarpinu leyfði ég höfðinu að vera þar sem það var. Hann virtist ekki kippa sér upp við það. Saman hlógum við að hinum ýmsu grínatriðum í myndinni, og Lisa fékk hikstakast, sem lét okkur Brian hlæja meira.

Ég sá pabba á gangi inni í eldhúsi, líklega svo hann gæti fylgst mér og augu okkar mættust. Ég vinkaði lítillega, án þess að hreyfa handlegginn, bara höndina mína, og brosti. Brosið sem hann svaraði mér með var mögulega fyrsta alvöru ósvikna brosið sem ég hafði séð hann setja upp í langan tíma.

Vandræðin í skólanum? Ég hefði áhyggjur af því síðar, ef það þýddi að ég gæti notið stundarinnar í núinu eins og ég gerði akkúrat núna.

---

[Fyrri hluti](Ormur-04.10.md) - Næsti hluti