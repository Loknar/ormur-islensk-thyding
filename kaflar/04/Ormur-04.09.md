*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.9

"Varstu skotinn?" spurði ég Regent, á meðan við fjögur hlupum niður húsasundið. Ekkert svar. Svo ég reyndi aftur og reyndi að vera aðeins skýrari, "Regent! Hlustaðu á mig, varðstu fyrir skoti?"

Hann hristi höfuðið stirðlega á meðan hann hélt um öxlina, "Ekki skotinn. Notaði kraftinn minn of mikið, of hratt, fékk bakslag. Krampar í vinstri handlegg, spennist sársaukafullt upp. Ég get ekki hreyft hana. Ekki hafa áhyggjur af því."

"Bakslag?" spurði ég.

"Ekki hafa áhyggjur af því!" hreytti hann út úr sér sem kom mér þeim mun meira á óvart þar sem ég hafði í raun og veru aldrei séð Alec öðruvísi en rólegan og afslappaðan. Eins og til að bæta fyrir að hafa misst stjórn á skapi sínu bætti hann við, "Hey, fyrirgefðu. Þetta er sárt, en ég tóri. Einbeitið ykkur að því að koma okkur burt úr þessu rugli."

"Tattletale," ég hélt enn í höndina á henni, svo ég kreisti hana til að ganga úr skugga um að ég hefði athygli hennar, "Nú væri frábær tími fyrir þig að gera þitt."

"Sérstaklega þar sem þú varðst einskis vör og lést okkur ganga beint inn í þessar aðstæður til að byrja með," sagði Grue reiðilega.

"Allt í lagi," sagði Tattletale másandi bæði vegna áreynslu af hlaupunum og mögulega vegna þess að hún virtist pirruð, hún sleppti höndinni minni til að draga hárið frá andlitinu og aftur fyrir eyrun, "Eitt stórt atriði, hún er að ljúga."

"Um hvað?" spurði ég.

"Hún er ekki nýji leiðtogi ABB gengisins."

"Ha? Hver þá?" spurði Grue.

"Veit ekki. En hún lítur ekki á sig sem nýja leiðtogann, eins mikið og hún hefur gaman af hlutverkinu. Hún er að þykjast."

Jörðin hristist, við litum aftur fyrir okkur til að sjá mölvaða múrsteina og annað drasl skjótast út úr myrkurskýinu sem Grue hafði notað til að hylja flóttann okkar.

Það var einungis vegna þess að við litum aftur fyrir okkur að við sáum eldflaug skjótast úr myrkrinu. Við beygðum okkur niður, að óþörfu, flugskeytið skaust meter yfir höfðunum okkar og hélt áfram niður húsasundið, beint á staðinn þar sem heilmyndasprengjan lá.

Við huldum höfuð okkar þegar eldflaugin og sprengjan sprungu, með innan við sekúndu millibili. Fyrri sprengingin bærði ekki svo mikið sem hári á höfði okkar, þó við værum innan við þrjátíu metra frá henni. Seinni sprengingin hinsvegar skall á okkur með mesta kulda sem ég hafði nokkru sinni fundið fyrir. Jafnvel í gegnum búninginn minn fann ég það greinilega.

Þegar við opnuðum augun blasti við okkur töluvert sjónarspil. Seinni sprengingin hafði snöggfryst fyrri sprenginguna í það sem virtist vera miðri sprengingu, og hafði líklega dregið úr höggbylgjunni frá fyrri sprengingunni. Reykur, brotagnir og ryk hafði verið fryst í turn úr ís, líklega álíka hátt upp og tveggja til þriggja hæða hús, með útstandandi ísgadda í allar áttir og geislandi kulda sem barst frá og upp úr turninum. Megnið af turninum var lýst upp af ljósastaurum sem voru jafnt dreifðir yfir geymslusvæðið. Turninn var nú þegar að molna í sundur - stærri klumparnir sem voru frosnir fastir fóru að brotna frá og falla til jarðar og klessa á grýlukertin sem huldu jörðina í kringum ísturninn.

Frost huldi jörðina og alla veggi sem sneru að sprengingunni, svo langt sem augað eygði. Það huldi okkur. Agnarsmá grýlukerti á stærð við augnhár huldu búninginn minn sem hafði snúið að sprengingunni. Það voru einnig sveigð og upprúlluð grýlukerti þar sem myrkrið hans Grue hafði frosið.

"Erum við öll heil?" spurði Grue. Hann hafði hlíft Tattletale með líkama sínum, ísinn brotnaði af þeim í flygsum þegar þau stóðu upp. Þegar hann sá mig horfa útskýrði hann, "Búningur Tattletale hylur hana verst af okkur. Ef hún hefði fengið sprenginguna beint á sig-"

"Já," svaraði ég, "Ekkert mál. Skarplega hugsað. En við ættum að halda áfram."

Við hlupum. Allt í kringum okkur voru agnarsmáir ískristallar svífandi niður, það glampaði á þá í ljósinu frá ljósastaurunum.

Tattletale hélt áfram að veita okkur upplýsingar um Bakuda, "Lygi númer tvö? Hún sprengir ekki sprengjurnar sem hún hefur plantað í höfuðið á fólkinu með hugsunum. Hún sagðist stjórna þeim með hugsunum, en hún er ekki með neinn ytri vélbúnað á hjálminum, og hún mundi aldrei leyfa einhverjum öðrum að framkvæma skurðaðgerð á sjálfri sér. Of heltekin af því að hafa stjórn á öllu, og stolt af heilanum sínum."

"En þú veist ekki hvernig hún sprengir sprengjurnar?" giskaði ég.

"Ég veit nákvæmlega hvernig hún setur þær af stað. Táhringar."

"Táhringar," sagði Grue með efasemdatón, jafnvel þó hún væri bjöguð í gegnum myrkrið hans.

"Hún er með hring á stóru tánni og tánni við hlið hennar. Þegar hún setur aðra tána yfir hina lokast rafrás sem sendir merki. Hún velur sprengju með miðunarbúnaði sem er innbyggður í hlífðargleraugun hennar. Það lítur út fyrir að hún sé ekki að gera neitt, sem er líklega það sem hún er að reyna að ná fram. Undirstrikar óútreiknanleikann."

"Gott að vita," sagði Grue, "en hjálpar okkur ekki beinlínis núna. Hverjir eru veikleikar hennar?"

Það heyrðist sprengjuhvellur fyrir aftan okkur. Svæðið lýstist upp um stund en sprengingin var það langt í burtu að við þurftum ekki að hafa of miklar áhyggjur af því.

"Narsissísk persónuleikaröskun. Valdagræðgi. Hún hefur eytt megninu af lífi sínu í að vera klárari en allir í kringum sig, jafnvel áður en hún öðlaðist krafta. Henni stöðugt hrósað og dekrað við hana. En nánast aldrei ef nokkurntímann fékk hún að sæta gagnrýni, þurfti líklega aldrei að taka afleiðingum gjörða sinna, sem er stór ástæða þess að egóið hennar er í dag svona upphlaupið. Útskrifaðist líklega fyrr úr menntaskóla. Ég veðja á að kveikjuviðburðurinn hennar tengist því. Fékk ekki einhverja ráðningu eða einhver lét hana virkilega heyra það, og hún kunni ekki að takast á við það."

Ég hafði smá við þetta að bæta, "Það fyrsta sem hún gerði með kraftana sína samkvæmt fjölmiðlum, það eina sem hún gerði, áður en hún kom til Brockton Bay, var að taka háskóla í gíslingu. Kannski fékk hún slæmar einkannir, féll í áfanga eða fékk ekki aðstoðarkennarastöðu. Hristi sjálfsmyndina nógu mikið að hún gekk af göflunum."

"Eitthvað sem við getum nýtt okkur, krakkar!" urraði Grue.

"Persónuleikaröskunin," sagði Tattletale, "Jafnvel smávægilegur sigur af okkar hálfu mun uppskera stór viðbrögð frá henni. Egóið hennar er brothætt. Erfitt að segja til um hvort að sigur fyrir okkur mundi þýða að hún mundi trompast og ákveða að sprengja allt upp, eða hvort hún mundi einungis brotna niður, en ég ábyrgist að hún myndi ekki höndla það vel."

Grue kinkaði kolli, byrjaði að segja eitthvað en hrasaði. Ég gerði mitt besta til að koma í veg fyrir að hann félli um koll, en hann var líklega helmingi þyngri en ég. Hann náði sjálfur jafnvægi, stundi, og sagði síðan, "Hvernig vinnum við? Eða hvernig forðumst við að skíttapa? Hvað hefur hún sem við vitum ekki af?"

"Hlífðargleraugun. Þau hafa innbyggðan hitaskynjara. Þannig tókst henni að finna okkur aftur og aftur. Ísingin á búningunum okkar er í raun blessun í dulargervi, þar sem hún sér líklega ekki hitann frá okkur í augnablikinu. Hún hlýtur að hafa ástæðu fyrir að nota hitaskynjara. Hmm. Byssurnar hennar eru læstar með fingrafaraskanna, svo við getum ekki nappað af henni sprengjuvörpunni og notað gegn henni."

"Hvað fleira?"

"Þetta er allt sem ég fæ upp í kollinn eins og er. Ef þú ert með eitthvað plan, komdu þá með það fljótt. Ég held að hún sé að nálgast okkur á jeppanum."

"Við skiptum okkur upp," sagði Grue, "ég fór illa með ökklann á mér þegar ég sparkaði upp dyrnar til að flýja svartholið. Er orðinn töluvert mikið verri eftir öll hlaupin. Ég ætla að vera um kjurrt hér og sjá hvað ég get gert."

"Hvað í fjandanum?" sagði ég með andköfum, "Nei."

"Ég reyni að kaupa tíma fyrir ykkur. Af stað með ykkur. Núna!"

"Ekki séns," sagði ég, en hann hafði staðnæmst og snúið sér við. Ég reyndi að stoppa líka en Tattletale greip í höndina á mér og dró mig áfram. Ég öskraði, "Grue! Enga vitleysu!"

Hann svaraði mér ekki, miðaði og skaut myrkri á ljósastaurana næst honum, sundið þar sem hann stóð myrkvaðist. Hægt og rólega gekk hann aftur til baka þaðan sem við höfðum komið, haltrandi á öðrum fæti.

Með blístri og talsverðum hávaða flaug eldflaug í ísturninn. Allt heila klabbið hrundi eins og spilaborg, með hávaða sem hljómaði eins og hundraðþúsund rúður að brotna. Í gegnum hávaðann heyrði ég bifreið nálgast. Ég sá óskýrt útlínur jeppans þar sem hann nálgaðist í gegnum snjó- og frostskýið sem hafði blásið upp þegar turninn hrundi.

Grue hörfaði ekki þrátt fyrir að jeppinn stefndi beint á hann, hann sneri sér ekki einu sinni undan. Hann öskraði af öllum kröftum með breyttri rödd sinni, "Koma svo!"

"Grue!" öskraði ég en hann brást ekki við. "Andskotinn!"

Engar pöddur. Of fáar. Við höfðum verið á stöðugum flótta svo pöddurnar mínar höfðu ekki fengið tækifæri til að hópa sig saman, og þetta svæði var að auki ömurlegt fyrir þær, fáar og ómerkilegar. Hvernig gat ég verið svona vitlaus? Ég hefði átt að vera meira undirbúin, og núna var ég ekki í stöðu til að hjálpa vin og liðsfélaga þegar hann þurfti það hvað mest, vegna þess að ég hafði gengið að pöddunum mínum sem vísum.

Það voru bara þrjú manns í jeppanum, manneskjan á pallinum var auðsjáanlega Bakuda, með sprengjuvörpuna í höndunum. Þorparinn í farþegasætinu hélt á tveimur skammbyssum og ökumaðurinn stýrði með annarri höndinni, með byssu í hinni.

Grue haggaðist ekki á meðan ökumaðurinn steig bensíngjöfina í gólfið. Ætlaði hann bara að standa þarna og láta þau keyra sig niður?

"Koma svo!" öskraði Grue aftur.

"Ekki bara glápa!" Tattletale togaði í höndina á mér og dró mig fyrir horn, "Við verðum að hörfa núna eða þetta þjónar engum tilgangi."

Það var heimskulegt af mér, en ég barðist á móti, greip í hornið á geymsluskápnum til að sjá til þess að ég gæti fylgst nógu lengi með til að sjá hvað kæmi fyrir Grue. Sjá hvort hann kæmist undan.

Þær vonir hurfu fljótt. Bíllinn hæfði myrkvuðu fígúruna með slíkum hraða að það var augljóst að hann kæmist ekki lifandi frá högginu.

Jeppinn snarhemlaði og rann aðeins til hliðar. Bakuda stóð upp og hélt í veltigrindina á meðan hún svipaðist um, líklega leitandi að okkur.

"Ekki láta svona!" hvíslaði Tattletale þvingað en hvetjandi, "Höldum áfram!"

Ég áttaði mig á því á undan henni. "Bíllinn er óskemmdur."

Tattletale hætti að toga í höndina á mér á meðan hún leit fyrir hornið til að staðfesta það sem ég sagði. Ekki brotin rúða, hvorki beyglur á húddinu né stuðaranum.

Myrkraský blossaði úr skuggum við hlið sundsins og gleypti jeppann og farþega hans.

Tveimur sekúndum síðar kom jeppinn á fleygiferð út úr myrkrinu og rann til á ísilögðu malbikinu. Ökumaðurinn stýrði honum í áttina að okkur, á meðan Bakuda mundaði sprengjuvörpuna sína og leit á myrkrið fyrir aftan þau. Maðurinn í farþegasætinu ... var horfinn.

Bakuda beindi sprengjuvörpunni að myrkrinu.

"Djöfull, Grue skuldar mér feitan greiða fyrir þetta," muldraði Regent. Hann sleppti öxlinni, lyfti höndinni í áttina að jeppanum og sveiflaði henni til hliðar. Samhliða þessu öskraði hann, röddin frumstæð, hrá.

Hönd ökumannsins á stýrinu hreyfðist rétt eins og höndin á Regent, sveiflaðist hart til hliðar. Jeppinn sveigði til hliðar, rann, valt næstum á hliðina, Bakuda féll af pallinum ásamt alls innihalds kassanna sem dreifðist yfir veginn í sundinu. Jeppinn endaði á að skella á einum geymsluskápnum og gekk hálfa leið inn í gegnum hurðina á honum, stakur öryggispúði fór af stað, ökumaðurinn meðvitundarlaus fyrir aftan hann.

Nánast á sama tíma og jeppinn skall á geymsluskápnum lyppaðist Regent niður, meðvitundarlaus. Ég greip hann svo höfuðið á honum félli ekki beint í malbikið. Ég leit á Tattletale, "Bakslag?"

"Nei, en svipað," sagði Tattletale, "eftir bakslag verður hann að hvíla kraftinn sinn. Þetta er álíka og að slá með brotinni hendi. Hann verður helaumur og líklega kraftalaus í smá tíma en hann mun jafna sig."

"Gott," sagði ég og starði á vettvanginn. Ónýtur bíllinn, ísilögð gatan þakin handsprengjum og allskonar dósum, Bakuda lá kyrr á meðal þeirra. Grue kom haltrandi úr myrkraskýinu, með aðra byssu farþegans í höndinni.

"Grue!" kallaði ég og hljóp til hans og knúsaði hann. Mér var svo létt að ég skammaðst mín ekki einu sinni fyrir það.

"Heyy," sagði hann með bergmálandi röddu, "ég er á lífi. Bara aðeins lemstraður. Erfitt að sjá muninn á mér sjálfum og myrkri sem er í laginu eins og ég þegar ljósin eru úti, ha? Gabbaði hana."

"Gabbaðir mig. Þú hræddir úr mér fjárans líftóruna," svaraði ég, "fíflíð þitt."

"Gott að vita að þér stendur ekki á sama," sagði hann hálfhlæjandi, klappaði mér á höfuðið eins og maður gerði við hunda, "Komdu. Við skulum koma böndum á sprengjubrjálæðinginn, taka hana burt héðan svo við getum yfirheyrt hana og komist að því hvað kom fyrir Bitch og peningana. Kannski fá einhverja hugmynd um hvað er í gangi með ABB gengið."

Ég brosti bakvið grímuna mína, "Hljómar ve-"

Ég náði ekki að klára svarið mitt. Allt varð hvítt, síðan fann ég skerandi sársauka í hverjum þumlungi líkamans sem gerði lítið úr versta sársauka sem ég hafði áður upplifað.

Allt frá því við höfðum tekið niður Über og Leet höfðum við endurtekið rétt sloppið fyrir horn. Umkringd og hundelt af herskara ABB meðlima, haldið í gíslingu með byssuhlaup beint að okkur, flýjandi svartholssprengju, næstum fryst í tíma eins og pöddur í rafi, fjöldi sprenginga. Við höfðum sloppið frá hverri hættunni á fætur annarri með rétt svo hársbreidd, vitandi að það eina sem þyrfti til væri eitt vel heppnað skot, og við værum búin, horfin, úr leik.

Allt sem hafði *þurft* var eitt gott skot.

---

[Fyrri hluti](Ormur-04.08.md) - [Næsti hluti](Ormur-04.10.md)