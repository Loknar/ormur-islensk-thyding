*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.6

Það vorum ekki bara við sem ræddum herkænsku. Þegar ég beindi fullri athygli minni að parinu tók ég eftir að Über og Leet voru muldrandi við hvor annan.

Þegar þeir áttuðu sig á að ég var að horfa hættu þeir að tala. Über strauk burt blóðinu sem lak úr nefinu á honum og tók skref áfram. "Komið gott af spjalli."

Ég varð vonsvikin með fjölda padda á svæðinu. Geymslusvæðið olli mér einnig vonbrigðum varðandi úrval. Pöddur urðu að lifa á einhverju og það var lítið að hafa hér annað en malbik, steypu og múrsteina. Það litla sem ég fann var að megninu kakkalakkar og mölflugur sem lifðu á innihaldi skápanna sem þær komust í og stöku köngulær sem lifðu í skúmaskotum. Sama hversu glataðir andstæðingarnir okkar voru þá var ég ekki ánægð með að ráðast gegn tveimur ofurillmennum með svo lítið af pöddum til ráðstöfunar.

Ég fékk ekki tækifæri til að hugsa meira um það, vegna þess að Über réðist gegn okkur. Ég flýtti mér að stökkva úr vegi hans. Krafturinn hans Über gerði honum kleift að öðlast sérhæfða hæfileika. Það skipti ekki máli hvort það var að spila á munnhörpu, háloftaglæfrabrögð eða Muay Thai bardagahreyfingar, hann gat öðlast hæfileika í því eins og hann hefði lagt stund á það í margar klukkustundir daglega gegnum allt líf sitt. Ef hann einbeitti sér virkilega að því, eins og ég skildi það, gat hann öðlast hæfileika í því á heimsmælikvarða.

Í stuttu máli var ekki séns í helvíti að ég væri að fara að hleypa honum nálægt mér.

Grue hafði þveröfugt sjónarmið. Hann steig fram og hvarf þegar myrkrið gleypti hann. Sekúndu síðar hrasaði Über út úr hinni hlið myrkursins, lenti á afturendanum og framkvæmdi snúningsspark til að koma sér aftur á fætur. Þessi samfléttun klaufaskaps og bardagatækni var alveg stórfurðuleg að sjá.

Pöddurnar mínar voru nú farnar að safnast saman í einhverju magni í nágrenninu, en allt of fáar þeirra voru gagnlegar. Einhverstaðar á jaðri meðvitundar minnar fann ég geitungabú sem hékk á geymsluskáp nálægt lestarsvæðinu. Geitungarnir kæmu að góðum notum, en að tæma búið og fljúga þeim öllum hingað tæki hátt í eina mínútu. Ég smalaði saman nálægu pöddunum í eitt sveimi og hélt þeim nálægt en úr augsýn þar til þær væru nógu margar til ég hefði not fyrir þær. Bæði Kid Win og Lung höfðu náð að útrýma sveimunum mínum þegar ég réðist gegn þeim og ég vildi ekki eiga á hættu að verða meira og minna bitlaus ef Leet næði að framkvæma eitthvað slíkt glæfrabragð.

Leet tók að nálgast okkur á meðan Über hringsólaði í kringum okkur. Leet teygði sig í eitthvað fyrir aftan bakið á sér, hann dró fram það sem leit út eins og gömul kúlusprengja; kúlulaga svört járnhlíf með brennandi kveikjuþræði standandi uppúr henni. Hvernig ljósið endurspeglaðist af henni leit einhvernveginn rangt út. Eins og hann væri bara haldandi á mynd af sprengju en ekki alvöru.

Regent veifaði höndinni og sprengjan féll úr greipum Leet og rúllaði fram einn tvo metra. Munnur Leet opnaðist með hringlaga 'o' og hann lagði á flótta. Über var ekki langt á eftir.

Samhliða því að hann hóf að flýja með okkur hinum sneri Regent höndinni í áttina að Über. Über skeikaði fótur og féll um koll einungis þremur metrum frá sprengjunni með stuttum og minnkandi kveikjuþræðinum.

Sem betur fer var sprengjuradíusinn frekar smár. Höggbylgjan sem skall á okkur var ekki einu sinni næg til að láta okkur missa jafnvægið. Über fór þó á flug.

Leet horfði á eftir félaga sínum taka veltur eftir flugferðina, reyna að staulast á fætur og detta aftur. Hann leit til okkar með hrukkóttum reiðisvip.

"Ég velti því oft fyrir mér hvenær þið félagar farið að segja þetta gott og gefist upp," sagði Tattletale glottandi, "ég meina, mistökin ykkar eru langtum fleiri en sigrarnir, þið græðið meira á vefstreyminu ykkar en frá alvöru glæpum, þið hafið verið handteknir núna þrisvar sinnum. Þið eigið mögulega eftir að lenda í Birdcage fangelsinu næst þegar þið klúðrið hlutunum almennilega, er það ekki?"

"Verkefnið okkar er þess virði," sagði Leet setti upp staðfast og óttalaust bros, eins mikið og svipbrigðin hans leyfðu.

"Já einmitt," sagði Tattletale, "að dreifa áróðri um hve göfugt og vanmetið listform tölvuleikir eru. Það kemur fram á vefnum ykkar, orð fyrir orð. Fólk sem horfir á þættina ykkar álítur ykkur hvorki galvaska né réttsýna. Fólk horfir á ykkur af því þið eru svo glataðir að það er fyndið."

Leet tók skref fram með kreppta hnefana, en Über kallaði, "Hún er að reyna að ögra þér."

"Fjandans rétt að ég er að reyna að ögra honum. Og ég fer létt með það vegna þess að ég er á engan hátt hrædd við ykkur. Ég hef enga krafta sem eru gagnlegir í líkamlegum átökum og samt hræðið þið mig ekki á neinn hátt. Eitt stykki gaur sem er góður í öllu en tekst samt að klúðra hlutunum í helmingi tilfella og Tinker sem getur einungis búið til hluti sem detta í sundur á kómískan hátt."

"Ég get búið til hvað sem er," sagði Leet hrósandi.

"Einu sinni. Þú getur búið til hvað sem er einu sinni. En því nær sem eitthvað sem þú finnur upp er eitthvað sem þú hefur búið til áður, þeim mun líklegra er að það springi í andlitið á þér eða misheppnist á einn eða annan hátt. Virkilega tilkomumikið."

"Ég gæti sýnt þér," hótaði Leet og strauk þumalfingri yfir öxlina á sér.

"Gerðu það nei. Ég hef heyrt að nördakolefnisösku sé erfitt að hreinsa úr búningum."

"Þú segir orðið nörd eins og það sé slæmur hlutur," sagði Über, á einkennandi yfirdramatískan hátt, "ég lít á það sem heiðursmerki."

"Á meðal nörda, vissulega," svaraði Regent, "en það eru trúðar þarna úti sem líta á það að vera trúður sem einskonar göfuga köllun, á meðan restin af okkur hlær bara að þeim. Skilurðu hvað ég er að fara?"

"Nóg komið," grenjaði Leet, "það er deginum ljósara að þið eruð bara að reyna að ergja okkur-"

"Ég viðurkenndi það rétt áðan. Það er ekki bara augljóst. Það er staðreynd." benti Lisa á.

"Við látum ekki spila með okkur svo auðveldlega!" Leet hóf upp raustina, "Ég held það sé kominn tími á lokahnykkinn, gestur okkar-"

Hann var stöðvaður af Grue sem skaut myrkri í andlitið á honum. Leet steig út úr myrkrinu, ringlaður og alveg búinn að tapa þræðinum.

"Fólk hlær að þér, Leet," kallaði Tattletale, "þú reynir að vera allur dramatískur og ákafur fyrir áhorfendur þína og þeir sitja heima hjá sér og flissa yfir hvað þú sért glataður. Jafnvel Über hlær á bak við þig."

"Þegiðu!" Leet hrækti orðunum út og leit til baka á félaga sinn, "ég treysti Über."

"Hvers vegna starfarðu yfir höfuð með þessum gaur, Über?" spurði Regent, "ég meina, þú ert ekkert yfirgengilega magnaður sjálfur, en þú næðir allavega að áorka einhverju ef hann væri ekki að klúðra yfir helming verkefna sem þið gerið."

"Hann er vinur minn," svaraði Über eins og það væri einfaldasti hlutur í heimi.

"Svo þú neitar því ekki að hann heldur aftur af þér," benti Lisa á.

"Þegiðu!" öskraði Leet. Nema hann var ekki með svo djúpa rödd, svo öskrið varð að hálfgerðum skrækjum. Hann tók fram aðra sprengju og kastaði í átt til okkar áður en Regent gat látið hann missa hana aftur. Við stukkum öll í sitthvora áttina, ég, Regent og Tattletale, á meðan Grue sveipaði sjálfan sig og Über í myrkri.

Samhliða því að ég stökk í skjól sendi ég pöddurnar mínar að ráðast á Leet. Hann gerði eitthvað öðruvísi í þetta skiptið því það tók sprengjuna mun minni tíma að springa en þá fyrri. Það kom mér að óvörum og mér gafst þar af leiðandi ekki tími til að fleygja mér í jörðina. Sprengingin hæfði mig harkalega í bakið.

Loftið og eldurinn sem umlauk mig var ekki heitur. Það kom mest á óvart. Það var ekki þar með sagt að sprengingin sjálf væri alveg áhrifalaus, en það var samt meira eins og að vera slegin af mjög stórri hendi en það sem ég hafði talið að sprengingar áttu að gera manni. Mér varð hugsað til eldtunganna frá Lung, fallbyssuskotin frá Kid Win. Þetta virtist ... ósatt.

"Eru sprengjurnar plat?" spurði ég upphátt, á meðan ég steig upp úr jörðinni. Mig verkjaði smá eftir höggið og kollhnísinn en ég var alveg óbrennd.

"Áþreifanlegar heilmyndir," sagði Tattletale, "reyndar ansi nettar, ef þú horfir fram hjá því hve gagnslausar þær eru. Ég vænti að hann hafi ekki getað búið til alvöru sprengjur án þess að klúðra því."

Leet emjaði, en það var erfitt að segja til um hvort það var vegna þess sem Tattletale hafði sagt eða hvort það voru mölflugurnar, geitungarnir og kakkalakkarnir sem höfðu umlukið hann. Eins og mig grunaði voru pöddurnar frekar áhrifalausar. Jafnvel að láta þær skríða upp í nefið og munninn á honum hægði lítið sem ekkert á honum. Kannski var það ekki eins gáfulegt og Regent og Tattletale töldu að espa hann svona upp.

Hann dró fram tvær sprengjur í viðbót og Regent varð fyrri til í þetta skiptið að eiga við handahreyfingarnar hans. Leet náði aftur á móti að koma í veg fyrir að missa sprengjurnar og bjó sig undir að kasta þeim. Regent var þó fyrri til að reyna aftur og lét Leet kippa fótunum undan sér. Hann féll til jarðar, sprengjurnar ultu örstutt frá honum áður en þær sprungu.

Hann skall til baka í hurðina af slíku afli að ég hélt að hann hefði mögulega náð að drepa sig. Áður en ég var komin alla leið til hans til að athuga með púls staulaðist hann aftur á fætur.

"Gott að þú bjóst ekki til alvöru sprengjur," muldraði ég hálfpartinn við sjálfa mig, "þú hefðir drepið þig."

Starandi á okkur setti hann höndina fyrir aftan bak og dró fram sverð.

"Sverðið hans Link?" tautaði Regent, "Það er ekki einu sinni úr réttum leik. Þú ert að brjóta þemað."

"Ég held ég tali fyrir alla nærstadda þegar ég segi að við misstum rétt í þessu þá litlu virðingu sem við höfðum fyrir þér," sagði Tattletale.

Leet tók á rás í áttin að þeim tveimur. Hann náði ekki að taka þrjú skref áður en Regent lét hann falla niður á hendur og fætur. Sverðið skoppaði fram á malbikið fyrir framan hann og glitraði úr tilverunni.

Hann var rétt rúmum meter frá mér, of einbeittur að Tattletale og Regent til að veita mér næga athygli. Ég teygði mig í kylfuna í bakhlífinni minni og smellti henni í fulla lengd. Þegar hann byrjaði að rísa á fætur og teygði sig í eitthvað fyrir aftan sig, sem ég sá að var þunnur harður bakpoki, sló ég með kylfunni í höndina á honum. Hann kveinkaði sér og dró höndina að bringunni til að nudda hana. Ég sló í kálfann á honum, rétt fyrir neðan hné, aðeins fastar en ég hafði ætlað. Hann féll um koll.

Ég steig yfir hann þar sem hann lá á maganum og slengdi kylfunni minni undir hálsinn á honum, greip um hinn endann á henni og togaði hana fast upp að hálsinum á honum.

Leet hóf að gefa frá sér þvinguð köfnunarhljóð. Hann náði að koma mér á óvart með að halla sér skyndilega aftur á bak, sem leiddi til þess að við enduðum bæði á bakinu, hann ofan á mér. Ég kveinkaði mér við höggið frá þyngd hans á lemstrað svæðið á bringunni minni þar sem Glory Girl hafði kastað Tattletale í mig. Ég sleppti þó ekki takinu á kylfunni minni. Hann vó líklega ekki meira en svona sextíu kíló og ég gat nýtt mér jörðina til að halda kylfunni stöðugri við hálsinn á honum.

"Ertu góð?" spurði Grue mig með bergmálandi rödd sinni. Hann steig fram þannig að hann stóð yfir okkur tveimur.

"Allt í þessu stakasta," svaraði ég og pústaði af áreynslu.

"Ekki þrengja að barkanum hans. Þú þreytist og missir líklega takið áður en það líður yfir hann sökum öndunarskorts. Hérna." Hann beygði sig niður og þvingaði höfuðið á Leet til hliðar, sem færði kylfuna til hliðar á hálsinum á honum. "Nú þrengirðu að slagæðinni hans, sem lokar á blóðflæði upp í hausinn á honum. Miklu áhrifaríkara. Og ef þú næðir að þrengja að slagæðunum báðum megin dytti hann út á svona þrjátíu sekúndum."

"Takk," sagði ég pústandi, "fyrir kennsluna."

"Góð stelpa. Über er úr leik, en ég ætla að hjálpa hinum að ganga úr skugga um að hann valdi okkur ekki meiri vandræðum. Við erum rétt hjá, svo hrópaðu ef þú þarft hjálp."

Þetta tók dágóða stund, jafnvel með tilmælunum frá Grue. Og þetta var ekki fallegt. Leet gaf frá sér mikið af ófögrum hljóðum og reyndi að teygja sig í bakpokann sinn. Ég þrýsti líkama mínum svo þétt að honum að hann gafst upp. Í staðinn reyndi hann að ýta kylfunni frá sér til að létta þrýstinginn á hálsinn á sér. Þegar það gekk ekki hjá honum reyndi hann að klóra árangurslaust í grímuna mína.

Ég sleppti takinu þegar hann loks lyppaðist niður, ýtti honum af mér, lagaði grímuna mína dró upp hnífinn minn og skar hátæknibakpokann af honum. Þegar ég var búin að þvi leitaði ég að öðrum tólum sem hann kynni að hafa á sér. Ef við ætluðum að yfirheyra hann þá gengi ekki að hann gæti dregið fram eitthvað smádót til að losa sig eða sem gæti tekið okkur úr umferð. Búningurinn hans var húðþéttur, svo það var auðvelt að ganga úr skugga um að hann væri ekki með falda vasa eða einhverjar græjur á sér. Til öryggis skar ég loftnetið af höfuðfatinu hans og fjarlægði beltið hans.

Hin þrjú komu með slasaðan og meðvitundarlausan Über á milli sín, handleggirnir höfðu verið bundnir fyrir aftan bak með plastböndum utanum úlnliðina. Þau hentu honum á jörðina við hlið Leet.

"Þá er næst á dagsskrá að komast að því hvað þeir gerðu við Bitch og peningana," sagði Tattletale. Hún leit á mig, "Ertu með imlsölt á þér?"

Ég hristi höfuðið, "Nei. Þessir gaurar eru með undirmenn starfandi fyrir sig, ekki rétt? Líklega hafa þeir gefið þeim skipanir um að standa vörð um peningana. Líklega finnum við Bitch á sama stað."

"Nálægt því en ekki alveg," svaraði vélrænt hvísl.

Við snerum okkur öll við og sáum konu uppi á þakinu á öðrum geymsluskáp, hún var í samskonar búning og Über og Leet voru í. Eini munurinn var að hún var með gasgrímu fyrir neðri hluta andlitsins og linsurnar á gleraugunum voru rauðar en ekki svartar.

Gríman sem hún var með virtist taka það sem hún sagði og endurspila það með vélrænu, eintóna hvæsi, "Ég var virkilega að vona að þeir næðu að taka minnst eitt eða tvö ykkar úr leik, eða í það minnsta meiða einhvert ykkar. Þvílík vonbrigði. Þeim tókst ekki einu sinni að kynna gestastjörnuna sína í kvöld."

"Bakuda?" sagði Tattletale þegar hún áttaði sig á hver konan var, "Nei andskotinn, tölvuleikjaþemað sem þeir skörtuðu var úr ... Bomberman?"

Bakuda hneigði sig með einni fínni hreyfingu. Regent lyfti höndunum sínum en hún lét sig falla á hnén og greip með annarri höndinni í brún þaksins til að detta ekki.

"Ne-ne-nei," hún sveiflaði fingri í áttina að honum, "ég er nógu klár til að læra af mistökum annarra."

"Gekkstu í alvörunni úr ABB genginu og gekkst til liðs við Über og Leet?" spurði Regent undrandi.

"Ekki alveg," sagði Bakuda. Hún smellti fingrunum á höndinni sem hélt ekki í þakbrúnina.

Fyrir neðan hana opnaðist hurðin að geymsluskápnum. Þrír menn í ABB einkennislitunum stigu út og héldu hver á sínu vopni. Byssu, hafnaboltakylfu og eldöxi.

Svo opnuðust fleiri hurðir, langleiðina niður götuna meðfram geymsluskápunum. Þrjátíu eða jafnvel fjörutíu hurðir, úr hverri þeirra komu minnst einn maður. Úr sumum þeirra þrír eða fjórir. Allir vopnaðir.

"Þessir tveir voru ódýrar ráðningar. Þeir voru sáttir með einungis nokkurhundruð dali og að ég þyrfti að klæðast þessum búningi. Þú færð greinilega bara það sem þú borgar fyrir."

"Það liggur eflaust í augum uppi að ég er enn hjá ABB," sagði Bakuda. "sitjandi leiðtogi þeirra, satt að segja. Ég held að það sé við hæfi að ég fagni nýrri stöðu minni með því að eiga við fólkið sem felldi forvera minn, eruð þið ekki sammála?"

Hún bjóst ekki við svari og beið ekki eftir því. Hún benti á okkur og hrópaði, "Takið þau!"

---

[Fyrri hluti](Ormur-04.05.md) - [Næsti hluti](Ormur-04.06.x.[Sjónarhorn;Kayden].md)