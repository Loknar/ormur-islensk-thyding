*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.7

Grue lyfti upp höndunum og sveipaði allt svæðið myrkri. Það myndi ekki hjálpa mikið. Jafnvel þó myrkrið fengi ABB herskarann til að hika eða ruglast þá mundi troðningurinn að lokum ná til okkar og við yrðum barin og lamin sökum gríðarlegs fjölda þeirra. Eini kosturinn var að fyrir þá sem voru vopnaðir byssum þá myndu þeir ekki skjóta sökum hræðslu um að skjóta sína eigin liðsmenn.

Ég fann hendur grípa í mittið á mér og greip kylfuna mína og barði frá mér. Hendurnar slepptu mér og ég hæfði ekkert nema loftið. Stundarkorni síðar fann ég hendur grípa í mig aftur, blíðara en áður. Ekki óvinur. Grue, áttaði ég mig á.

"Fyrirgefðu," muldraði ég. Hann gat sjálfur heyrt í myrkrinu sínu, var það ekki?

Hann hífði mig upp í loftið og ég skildi strax hvað hann vildi gera. Ég teygði mig upp og fann múrstein til að grípa í, síðan hrjúft bárujárnsþakið. Ég hífði mig upp og sneri mér við til að hjálpa næsta manni upp, með aðra höndina haldandi í endann á þakinu til að detta ekki fram af.

Ég fann hendur Regent og Tattletale og hjálpaði að hífa þau upp. Ég vissi að hvorugt þeirra var Grue þar sem þau voru of létt. Fimm eða sex langar taugastrekkjandi sekúndur liðu áður en Grue sjálfur greip í höndina á mér og hífði sjálfan sig upp.

Við klifruðum niður hinumegin og Grue leysti upp myrkrið í kringum okkur.

Það voru þrír ABB meðlimir staddir í aðra áttina í sundinu sem við vorum komin niður í og sá fjórði var staddur í hina áttina. Allir fjórir horfðu í áttina frá okkur og hreyfðu sig ekki, þeir höfðu ekki tekið eftir okkur ennþá.

Þessi mikli fjöldi liðsmanna passaði ekki og ég hafði orð á því, "Hvað í fjandanum? Hversu mikið af fólki var þetta?"

Grue var greinilega að hugsa það sama, "ABB ætti ekki að vera með svona marga meðlimi."

"Þeir gera það núna," Tattletale leit um öxl á ABB liðsmennina fyrir aftan okkur, svo aftur á stöku manneskjuna fyrir framan okkur sem hafði ekki enn tekið eftir okkur, "Gildra! Niður!"

Hún fleygði mér í jörðina áður en hún skellti sér niður sjálf.

Staka manneskjan fyrir framan okkur gaf frá sér blossa og hvarf. Í stað hennar birtist sívalur hlutur á stærð við póstkassa. Vitandi hvaða uppfinningum Bakuda sérhæfði sig í dró ég fæturna upp að líkama mínum, skellti aftur augunum og huldi eyrun.

Sprengikrafturinn var svo mikill að ég fann skellinn í beinunum mínum. Ég lyftist upp frá jörðinni. Í smá stund fannst mér ég fljóta á kröftugum heitum vindi. Ég skall í jörðina með olnbogana og hnén á undan mér og fann kvalafullan sársauka í þeim við höggið.

Glundroði. Fjórir eða fimm geymsluskápar sem höfðu verið næst sprengingunni voru ekki meira en múrsteinahrúgur, ekkert brot var stærra en strandbolti. Hurðir, veggir og þök af öðrum nálægum skápum voru á bak og braut. Innihald verst förnu skápanna dreifðist um svæðið, mölbrotin húsgögn, bókakassar, fatnaður, dagblaðabunkar og pappírskassar lágu á víð og dreif.

"Allir heilir?" spurði Grue, á meðan hann staulaðist á fætur.

"Ái. Ég er brennd. Djöfull! Hún átti von á okkur," stundi Tattletale. Ef brunasárin á henni voru slæm þá sást það allavega ekki í gegnum reykinn og rykið. "Setti upp gildrur, lét fólkið sitt bíða eftir okkur. Hvernig? Við vorum bara hálftíma á eftir áætlun."

"Við verðum að fara," sagði Grue hvetjandi, "við endum í tífalt verri málum ef hún finnur okkur. Tattletale, fylgstu með-"

"Ég er nú þegar búin að finna ykkur," kallaði Bakuda þannig að það gæti hafa hljómað eins og söngur ef gríman hennar breytti ekki öllu sem hún sagði í einn stakan rytmalausan hvæsandi tón. Hún birtist úr reyknum sem umlukti staðinn sem hafði nýlega verið sprengdur; hettan hennar var dregin aftur og slétt svart hárið hennar flagsandi í vindinum. Linsurnar á dökkrauðu hlífðargleraugunum voru nánast í sama lit og himininn fyrir ofan hana. Það voru fimm eða sex þorparar einu til tveimur skrefum fyrir aftan hana, miðaldra maður sem leit ekki út eins og hefðbundinn klíkumeðlimur og horaður drengur sem var vafalaust yngri en ég. Ég var fegin að sjá að enginn þeirra var vopnaður byssu en þeir báru allir vopn af einhverju tagi.

"Ekki að það hafi verið erfitt að finna ykkur," hélt Bakuda áfram og baðaði út höndunum til að leggja áherslu á eyðilegginguna í kringum sig. "Og ef þið haldið að þið verðið aðeins í tífalt verri málu-"

Grue skaut í hana myrkri, sem þaggaði niður í henni, og myrkrið umlukti hana eins og breitt ský þegar það hæfði hana og umlukti hópinn hennar. Við nýttum okkur stundarblindu þeirra til að hörfa í hinn enda sundsins.

Við vorum einungis komin hálfa leið niður sundið þegar við heyrðum hljóð fyrir aftan okkur, eins og smell úr svipu. Fyrir mér var þetta mjög rangt, við áttum ekki að geta heyrt neitt úr myrkrinu hans Grue. Skyndilega var eins og við værum að hlaupa gegn öflugum mótvindi.

Nema að þetta var ekki vindur. Þegar ég leit við sá ég myrkraský Grue skreppa saman. Drasl og lausamunir fóru að renna í átt að miðju myrkursins og vindurinn - togkrafturinn - hóf að aukast í styrk.

"Grípið eitthvað!" öskraði Grue.

Að breyta um stefnu og dýfa mér til hliðar var eins og að neyða mig til að stökkva yfir þrjátíu metra gjá. Ég veit ekki hvort ég vanmat gjörsamlega vegalengdina eða hvort áhrifin sem drógu okkur til sín höfðu aukist svona mikið þegar ég stökk, en ég dreif ekki í hurðarhúninn. Ég missti af húninum á næsta skáp við hliðina á líka.

Á svipstundu gerði ég mér grein fyrir að þó mér tækist að koma höndinni á næsta hurðarhún á eftir næði ég ekki að grípa í hann sökum hraðans og togkraftsins. Ég greip hnífinn minn úr slíðrinu á bakinu og hjó honum með báðum höndum í næstu hurð sem ég sá. Hann sökk í viðinn og stoppaði mig frá því að vera dregin aftar, eða falla til hliðar. En fimmtíuogfimm kílóa líkaminn sem hékk í hnífnum var of mikið og nánast samstundis var hnífurinn byrjaður að losna úr hurðinni.

En hann hékk þó enn fastur. Þegar togkrafturinn var orðinn það sterkur að ég hékk í handfangi hnífsins samsíða jörðinni beið ég með hjartað í hálsinum og horfði á hnífinn losna einn og einn millimetra úr hurðinni. Um leið og hnífurinn rann úr hurðinni greip ég hurðarhúninn sem hafði verið örfáum sentimetrum frá tánum á mér. Ég fékk sársaukafullan hnykk á handlegginn en mér tókst að halda fast í húninn og stinga hnífnum í rifuna milli hurðarinnar og dyrakarmsins. En jafnvel með tvö grip að halda í fannst mér það ekki nóg.

Allt í einu hurfu áhrifin. Líkami minn féll til jarðar við botn geymsluskápsins og ég losaði stífa fingurna af húninum og handfangi hnífsins. Um alla götuna runnu þykk rykský í átt að staðnum sem tækið með togkraftinn hafði verið. Eldur sem hafði kviknað í sumum geymsluskápunum hafði kafnað, en frá glæðunum barst enn þykkur svartur reykur sem steig upp í loftið.

Regent hafði náð að grípa í þakbrún á einum geymsluskápnum; annaðhvort hafði brúnin verið bogin fyrir eða togkrafturinn verið það mikill að málmurinn í þakinu hafði gefið eftir þegar hann hélt í hann. Tattletale og Grue höfðu greinilega náð að opna hurð því þau komu út úr einum geymsluskápnum saman, Grue haltraði aðeins.

"Hvað í fjáranum var þetta?" spurði ég í geðshræringu, "Lítið svarthol?"

Tattletale flissaði, "Ætli það ekki. Þetta var ros-"

Frá hinum enda geymsluskápsins skaust dós í gegnum loftið, hún skoppaði af bárujárnsþakinu og lenti á milli okkar.

Grue brást við samstundis, sparkaði dollunni inn í geymsluskápinn sem hann og Tattletale voru nýkomin út úr. Strax í kjölfarið breiddi hann út handleggina og leiddi okkur öll í burtu þegar hann lagði á rás burt frá skápnum.

Jafnvel með múrsteina og steypu á milli okkar lét sprengingin okkur missa fótana. En það sem óhuggulegra var, þegar höggbylgjan hafði hæft okkur var eins og restin af sprengingunni væri að gerast í hægspilun. Brotagnir úr múrsteinum ráku um loftið frá sprengingunni svo hægt að það var nánast ekki hægt að sjá þær hreyfast. Horfandi á agnirnar sá ég að það hægðist enn meira á þeim.

Þegar ég leit fram fyrir mig sá ég að svartur reykurinn frá eldunum í kring rísa til himins á tvöfalt meiri hraða en eðlilegt gæti talist, aðeins þremur metrum frá okkur. Það tók mig dýrmæta sekúndu að átta mig á hvers vegna.

Við vorum enn innan áhrifasvæðisins.

"Fljót!" hrópaði ég, samhliða því að Tattletale öskraði, "Áfram!"

Við dýfðum okkur áfram en ég sá að allt var farið að spilast enn hraðar fyrir framan okkur. Sem þýddi í raun að tíminn var farinn að líða enn hægar hjá okkur. Hægjast niður í að stoppa alveg.

Einhvernveginn hafði ég á tilfinningunni að þessi áhrif myndu ekki hverfa á nokkrum mínútum eins og kraftar Clockblocker gerðu.

Við brutumst í gegnum jaðar áhrifanna með því sem var eins og snögg breyting á loftþrýstingi. Ég hafði ekki tíma til að líta við og sjá hversu nálægt því við höfðum verið að festast í tíma að eilífu þar sem Bakuda var fyrir aftan skápana og hafði skotið annarri drífu - þremur rakettum sem skutust hátt upp í loftið með fjólubláa reyklínu á eftir þeim.

Grue skaut myrkri á raketturnar, líklega í von um að deyfa áhrifin, og hrópaði með andköfum, "Yfir skápana!"

Regent og ég vorum fyrst upp á þak skápsins, eins og við höfðum gert þegar herskarinn hafði verið á eftir okkur. Þegar Regent var kominn niður hinumegin til að gera pláss hjálpuðum við Tattletale Grue upp áður en við klifruðum niður hinumegin.

Aftur, í hvorum enda sundsins voru ABB klíkumeðlimir sem hreyfðu sig ekki, annaðhvort höfðu þeir ekki tekið eftir okkur eða þeir voru bara heilmyndir sem földu gildrur. Ég var frekar viss um það síðarnefnda.

"Aftur," sagði ég móð, "yfir." Við gátum ekki tekið hættu á að ganga í aðra sprengjugildru, við höfðum naumlega sloppið heil frá hinum sprengingunum. Svo við klifruðum enn einu sinni upp á næstu röð skápa.

Við horfðum skyndilega framan í um tólf vopnaða ABB meðlimi. Nema þeir litu ekki út eins og dæmigerðir klíkumeðlimir. Einn þeirra var aldraður kínverskur maður með veiðiriffil. Við hlið hans var stelpa sem leit ekki út fyrir að vera mikið eldri en tólf, með hníf, hugsanlega dótturdóttir hans. Einungis þrír þeirra höfðu þetta klíkuútlit sem maður bjóst við og auðkenndi þá sem meðlimi ABB. Restin virtist bara vera fólk slegið skelfingu.

Gamli maðurinn miðaði rifflinum í áttina að okkur en hikaði.

Einn af þorpurunum með húðflúr á hálsinum hreytti úr sér einhverjum orðum á austurlensku tungumáli sem ég kannaðist ekki við, hann endaði setninguna með með orði á mínu tungumáli, "Skjóttu!"

Við vorum komin aftur niður af skápum áður en hann gat gert upp hug sinn. Grue skapaði myrkursský yfir toppnum á skápunum til að letja þá frá því að klifra yfir til okkar.

"Hvað í fjandanum?" sagði Regent lafmóður. Við höfðum ekki fengið stundarkorn til að ná andanum síðan Bakuda hafði sigað herskaranum á okkur.

"Þau eru hrædd, en ekki trygglynd," sagði Tattletale, ekki alveg eins móð og Regent, en þó greinilega móða eftir átök síðustu mínútna, "hún er að neyða þau til að þjóna sér sem bardagamenn. Líklega ógnandi þeim eða fjölskyldu þeirra."

"Þá hefur hún unnið í því í einhvern tíma," sagði Grue.

"Frá því að Lung var handtekinn," staðfesti Tattletale, "hvert í andskotanum förum við?"

"Aftur upp og yfir skápana," ákvað Grue, "ég blinda þá, við förum annarstaðar yfir ef þeim skyldi detta í hug að skjóta í áttina þar sem þau sáu okkur síðast."

Áður en við gátum hrint áætluninni í gang varð önnur sprenging. Við lyppuðumst öll í eina hrúgu upp við vegg geymlsuskápsins sem við vorum nýkomin aftur niður af. Ég fann að líkami minn var heitur og það suðaði í eyrunum á mér og samt höfðum við ekki verið það nálægt sprengingunni.

Þegar ég lyfti höfðinu sá ég að einn geymsluskápurinn á móti okkur hafði verið jafnaður við jörðu. Í gegnum bilið sá ég Bakuda standandi aftan á pallinum á jeppa, með aðra höndina á veltibúrinu sem var yfir topp farartækisins. Hún var að segja eitthvað við þorparana í bílstjóra- og farþegasætinu, en ég heyrði ekki hvað hún sagði sökum suðsins í eyrunum eftir sprenginguna. Jeppinn ók af stað til hægri og í stundarkorn sá ég Bakuda horfa á mig.

Ég beindi athygli minni af þeim fáu pöddum sem ég hafði og sendi þær á eftir henni, en þau fóru of hratt. Ég beindi pöddunum lengra í burtu til að fljúga í veg fyrir jeppann, í von um að einhverjar þeirra lifðu af höggið við framhlutann til að veita mér tilfinningu fyrir því hvar jeppinn væri.

"Hún er á leið fyrir hornið," sagði ég og greip í handlegginn á Tattletale, "Við getum ekki farið áfram yfir skápana."

"Við verðum að halda áfram," sagði Regent móður. Ég heyrði næstum ekki í honum.

"Nei," Grue stoppaði hann, "Hún býst við að við höldum áfram. Hún vill að við höldum áfram. Hún er að smala okkur í næstu gildru."

"Hvert förum við þá?" spurði Regent óþolinmóður, "Ráðumst við beint gegn henni? Komum henni á óvart? Ef ég get séð hana get ég kannski truflað miðið hennar."

"Nei. Hún er með nóg af sprengikrafti til að drepa okkur þó henni skeiki að hitta beint á okkur," Grue hristi höfuðið, "við höfum ekki marga möguleika. Ef við förum hérna yfir þurfum við ekki bara að eiga við þrjótana og gamla manninn heldur líka Bakuda sjálfa. Ef við förum upp eða niður þetta sund endum við með sprengingu í andlitið. Við verðum að vinna okkur til baka. Ekkert val."

Ég vildi að við hefðum annan kost. Að vinna okkur til baka þýddi að fara aftur til baka að miðsvæðinu þar sem bardaginn hófst, það þýddi að flóttinn okkar drægist á langinn og hugsanlega enda í flasinu á herskaranum frá því áður.

Við fórum í gegnum skarðið sem síðasta sprenging Bakuda hafði skapað í geymsluskáparöðinni og Grue fyllti sundið sem við vorum að fara úr með myrkri til að hylja flóttann. Sundið sem við vorum komin í var autt fyrir utan kyrrstæðu fígúrurnar sitthvoru megin í sundinu.

Þegar við vorum að klifra upp á næstu röð skápa fundum við, frekar en að heyra, röð sprenginga koma frá svæðinu fyrir aftan okkur. Bakuda var að sprengja svæðið sem Grue hafði umlukið myrkri með fjölda sprenginga. Hún var greinilega með slíkt magn sprengja við höndina að hún þurfti ekki endilega að sjá okkur til að ákveða að varpa sprengjum.

Við klifruðum niður af skápunum og vorum komin í sundið sem við byrjuðum í eftir að hafa flúið herskarann í upphafi. Það voru þrjár staðbundnar heilmyndir í öðrum endanum á sundinu, eflaust felandi sprengju, í hina áttina var eyðilegging af völdum sprenginganna og svartholsdósasprengjunnar. Ef við mundum klifra yfir einu sinni enn ættum við á hættu á að gera herskaranum viðvart um staðsetningu okkar. Við hefðum möguleikann á að koma þeim að óvörum en þetta var einfaldlega of mikið af fólki og hrár bardagakraftur okkar var lítill sem enginn.

Án þess að ræða það héldum við í átt að enda sundsins þar sem heilmyndarsprengjan hafði sprungið og rykmökkurinn var enn að setjast.

Þegar við komum út úr sundinu tóku á móti okkur hljóð fjölda uppspenntra byssugikkja.

Hjarta mitt sökk. Tuttugu eða svo meðlimir ABB beindu byssum af ýmsum stærðum og gerðum að okkur. Krjúpandi, sitjandi og liggjandi fyrir framan skotvopnaða hópana tvo, þannig að þau væru ekki fyrir skotlínu, var um þrjátíu annað fólk sem Bakuda hafði 'ráðið'. Á meðal þeirra var kaupsýslumaður og kona sem gæti hafa verið konan hans, stelpa klædd í Immaculata skólabúning, úr kristnum einkaskóla í suðurenda borgarinnar, á aldur við mig. Það voru tveir eldri menn, þrjár eldri konur með gránandi hár, og fjöldinn allur af menntaskólanemendum sem gætu hafa verið á ferðalagi saman. Hversdagslegt fólk.

Þetta voru ekki klíkumeðlimir, en ég gat hugsað um þau sem bardagafólk hennar; Þau voru öll með einhverskonar vopn. Eldhúshnífa, hafnaboltakylfur, járnarör, skóflur, timburbjálka, keðjur, kúbein og einn var með sverð sem var, undarlegt nokk, ekki japanskt. Það var hræðilegur uppgjafarsvipur á andlitum þeirra, hringir undir augunum þeirra sem gáfu til kynna örmögnun, á meðan þau horfðu á okkur.

Fyrir aftan hópinn, standandi á jeppanum, með annan fótinn hvílandi á breyttri jeppaáfastri fallbyssu, og með breytta sprengjuvörpu hangandi í ól um herðar sér, stóð Bakuda. Allt í kringum hana voru kassar með sérhæfðu handsprengjunum hennar og sprengjuflaugum, boltaðir fastir á pall jeppans, sprengjurnar blikkuðu með ýmiskonar lituðum ljósdíóðum.

Hún lagði hendur sínar á sprengjuvörpuna sína og hallaði höfðinu til hliðar. Vélræn rödd hennar brakaði í gegnum kyrrt loftið.

"Skák og mát."

---

[Fyrri hluti](Ormur-04.06.x.[Sjónarhorn;Kayden].md) - Næsti hluti