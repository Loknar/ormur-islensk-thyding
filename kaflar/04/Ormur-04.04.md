*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.4

Það var föstudagskvöld og fólk var farið að flykkjast á Fugly Bobs, stórir hópar að versla sér bjór og færa saman borð til að geta setið saman.

Þegar einn hópurinn byrjaði að draga borð í eina langa röð á miðri veröndinni, skammt frá staðnum þar sem við sátum, spurði Brian: "Eigum við kannski að fara? Ég skal segja söguna mína á leiðinni til baka."

Það voru engar mótbárur svo við borguðum fyrir matinn og fórum. Brian var svo almennilegur að halda á hluta af pokunum okkar Lisu, aukalega við hans eigin, léttandi okkur byrðina. Markaðurinn sjálfur hafði meira og minna tæmst, þar sem hinir ýmsu kaupmenn og kaupendur voru farnir að snæða kvöldmat. Einungis sölubásar með mat og einhverjir matsölustaðir voru ennþá opnir. Brian taldi greinilega óhætt að hefja frásögnina.

"Til að byrja með er rétt að ég nefni að foreldrar mínir skildu þegar ég var þrettán ára," sagði Brian okkur, "ég fór með föður mínum og systir mín Aisha fór með mömmu. Við Aisha héldum tengslum við hvort annað en það eru fjögur ár á milli okkar, áhugamál okkar voru gjörólík, svo það var ekki mikið að tala um. Ég átti það til að senda henni smáskilaboð um hvernig skóladagurinn minn hefði verið skelfilega leiðinlegur, og nokkrum dögum síðar hafði hún sent mér til baka skilaboð þar sem hún talaði um teiknimynd sem henni líkaði. Eða hún bað mig um ráð varðandi hvað væri best að gera ef maður hefði fengið F í stafsetningarprófi."

"Við vorum ekki náin. Það var í raun ómögulegt, við pabbi bjuggum í suðurenda borgarinnar og hún og mamma hérna í norðurhlutanum. En eina nóttina fékk ég stutt skilaboð frá henni. Einungis tvö orð: 'Hjálpaðu mér'. Ég reyndi að hringja en línan var á tali. Enn þann dag í dag veit ég ekki af hverju ég tók skilaboðunum svona alvarlega, en ég kom mér til heimilis mömmu eins hratt og ég lifandi gat. Rauk út um útidyrnar, hljóp tvær blokkir niður á Lord Street í miðbænum og greip leigubíl. Hljóp úr leigubílnum með leigubílstjórann hrópandi á eftir mér að greiða honum á meðan ég sprettaði inn um útidyrnar að framan hjá mömmu og fann systur mína."

"Hún hafði verið grátandi, en var ekki að segja mér hvað væri að. Ég reyndi ekki að spurja hana aftur. Ég faðmaði hana, tók hana upp og lagði af stað með hana út úr húsinu. Maður sem ég kannaðist ekki við kom á móti mér á leiðinni út. Nýji kærasti mömmu."

"Ég *vissi* að hann var ástæðan fyrir því að hún hafði sent mér skilaboðin um hjálp um leið og ég sá viðbrögðin hennar. Kannski hafði mig grunað að eitthvað væri að áður en þetta gerðist, útfrá því hvernig þema tölvupóstanna og smáskilaboðanna frá henni hafði breyst. Það gæti skýrt tilfinninguna í brjóstinu á mér þegar ég kom mér til hennar eins fljótt og ég gerði. Ég sá hana hrjúfa sig saman, ég fann hana herða hald sitt í mig, og ég fann kulda kvikna inni í mér."

Hann hljóðnaði í nokkra stund og gekk áfram þegjandi. Ég hélt í smá stund að hann væri bara búinn með söguna, eða að hann ætlaði að láta staðar numið þarna, þangað til hann leit skyndilega á mig og sagði, "Ég held ég hafi nefnt það, Taylor, að pabbi minn hafði verið hnefaleikakappi á meðan hann í hernum?"

"Já, þú gerðir það." svaraði ég.

"Sko, pabbi minn er harður maður. Í raun ekki týpan sem á að ala upp son einn. Ég mundi ekki segja að hann hafi beitt mig ofbeldi, en það var aldrei nein hlýja frá honum, engar sjarmerandi frásagnir, engin lífsspeki frá föður til sonar, engin hafnarboltaköst í bakgarðinum. Eina tengingin okkar átti sér stað í ræktinni, hann hélt boxpúðanum að mér á meðan hann þuldi yfir mér hvað ég væri að gera rangt, ef formið mitt, tímasetning eða styrkur höggsins voru ekki fullkomin. Eða við fórum í hringinn, klæddir í box hjálma og hanska, þrjátíuogfimm ára maður í topp formi haldandi lítið aftur af sér gegn fimmtán ára gutta. Hann bara vænti þess að ég héldi áfram að taka við höggunum, og ég hafði í raun lítið um það að segja."

"Svo jafnvel þó ég væri bara fimmtán ára þá var ég hár eftir aldri, ég var í líkamlega góðu formi og vissi hvernig átti að sveifla höggum. Ég sagði ekki orð, gaf ekki frá mér eitt einasta hljóð. Ég lagði systur mína niður og lamdi kærasta móður minnar næstum til ólífs, með mömmu mína öskrandi og skælandi í gegnum allt ferlið. Þegar ég var búinn tók ég systur mína aftur upp og hélt af stað út í leigubílinn sem var enn ekki farinn. Ég fór með hana heim til pabba þessa nótt, og við fórum upp á lögreglustöð morguninn eftir."

"Þegar þú kýlir einhvern svona berhentur þá haldast hendurnar þínar ekki óskaddaðar. Nokkur góð högg, í andlit og tennur einhvers, það getur slitið fjandi mikið út hnúunum á manni. Það var heima hjá pabba þetta kvöld, þegar ég var að þvo blóðugar hendurnar mínar inni á baði að ég tók eftir því. Það var ekki bara blóð sem dreytlaði úr höndunum á mér, það lak úr þeim einskonar myrkur líka, eins og tægjur af mjög svörtum reyk. Þú heyrir um kveikjuviðburði, margir gætu ályktað að þetta snúist allt um yfirþyrmandi óbælda reiði eða ótta. En ég er vitnisburður um að það geti líka verið hið gagnstæða. Ég fann ekki fyrir neinum helvítis hlut."

"Vá," sagði ég.

"Þetta er sagan mín," sagði hann.

"Um, ég veit ekki hvernig ég get orðað þetta á góðan hátt, en hvers vegna ertu ekki í fangelsi, eftir að hafa gengið í skrokk á þessum gæja?"

Brian andvarpaði, "Það munaði ekki miklu, en þessi gaur sem ég lamdi til óbóta hafði rofið skilorð með að mæta ekki á nafnlausa hjálparfundi við eiturlyfjafíkn og Aisha studdi frásögn mína varðandi, tjah, að hann átti barsmíðarnar skilið og meira til. Hann fékk á sig vondukalla stimpilinn í málinu og ég slapp tiltölulega vel. Hann var dæmdur í sex mánaða óskilorðsbundið fangelsi, ég var dæmdur til að sinna samfélagsþjónustu í þrjá mánuði."

"Og þú hefur verið góður gullstrákur alla þína tíð eftir þetta, er það ekki?" sagði Lisa og glotti.

Brian brosti við því sem Lisa sagði. "Þau hin vita það nú þegar, en ég held ég hafi ekki nefnt það við þig," sagði hann við mig, "ég dróst út í þetta fyrir Aishu systur mína. Mamma missti forræði yfir henni þegar barnaverndarstofa greip inn í, svo Aisha býr hjá pabba núna. Meinið er að hann er ekki neitt afbragðs foreldri. Hún hefur búið hjá honum núna í þrjú ár og hann veit ekki ennþá hvernig hann á að haga sér í kringum dóttur sína svo þau hunsa iðulega hvor annað. En hún er farin að haga sér illa, komandi sér sífellt í klandur, og hún þarf einhvern til að fylgjast með henni sem er ekki hann pabbi okkar og heldur ekki mamma okkar. Ég verð átján í júní og þá ætla ég mér að fá báða foreldra mína svipta forræði yfir systur minni og sækja um að verða forráðamaður Aishu. En til þess að geta það þarf ég peninga."

"Sem er ástæðan fyrir núverandi, frekar ábatasama starfinu hans," benti Lisa á.

Brian stakk höndunum í vasana, "Pabbi hefur gefið mér velyrði fyrir því að taka forræði yfir óstýrlátri systur minni. Mamma var aftur á móti búin að koma því skýrt til skila að hún ætlaði að berjast gegn því alla leið. Það þýðir lögfræðikosnaður. Og greiðslur fyrir störf einkaspæjara til að safna sönnunum um að mamma hefur ekki látið af fíkniefnavana sínum og að hún sé enn að draga heim ýmsa husanlega misindismenn. Ég þarf íbúð sem stenst skoðun barnaverndarfulltrúa, með pláss klárt fyrir Aisha. Og meira en allt annað þarf ég að líta út fyrir að vera fjárhagslega öruggur og ábyrgur til að vera nægilega mikið skárri valkostur en að hún endi aftur hjá móður okkar."

"Stjórinn okkar hjálpar með þetta síðasta," sagði Lisa, "mánaðarlaunin og aðrar tekjur sem Brian vinnur sér inn koma til hans í formi launaseðla frá lögmætu fyrirtæki og framkvæmdastjóri fyrirtækisins bæði vill og getur gefið Brian góð og gild meðmæli."

"Sá hluti veldur mér satt að segja talsverðum áhyggjum," viðurkenndi Brian, "það er ... þægilegt, ég veit ekki hvernig ég færi að því annars, en mér líkar ekki við að vera svo mikið upp á einhvern kominn sem ég þekki ekki neitt. Ef hann gengi burt með fjörutíu þúsund dalina, ég mundi díla við það. En ef hann klúðraði þessu fyrir mér ..."

"Þú sagðir það áðan," sagði Lisa hughreystandi, "hann hefur enga ástæðu til þess."

"Satt, en það lætur mér ekki líða mikið betur."

"Mér finnst það sem þú ert að gera mjög göfugt," sagði ég.

"Nei," sagði Brian og hljómaði næstum móðgaður, "Ég er bara að gera það sem ég verð að gera. Hún er fjölskyldan mín skilurðu?"

"Já," sagði ég, "ég veit." Ég gat skilið að fjölskyldan kæmi fyrst.

Við þögnuðum í eina til tvær mínútur, aðeins að hluta vegna þess að tvær mæður með stóra barnavagna höfðu komið fyrir horn og voru gangandi fyrir framan okkur þar sem þær gátu léttilega heyrt í okkur. Megin ástæðan var þó að það var ekki mikið meira til að bæta við þetta samtal.

Mér létti þegar mæðurnar tvær stoppuðu barnavagnana sína til að líta inn um búðarglugga þar sem það gerði okkur kleift að komast fram úr þeim. 

Hópar fólks sem tóku upp alla gangstéttina svo maður þurfti að stíga út á götu til að komast framhjá fóru sérstaklega í taugarnar á mér. Fólk sem fylgdist ekkert með hlutunum í kringum sig og tók alla gangstéttina og gekk það hægt að maður varð að hægja á sér, en þó nógu hratt svo maður gat ekki tekið framúr þeim án þess að spretta úr spori? Slíkt fólk fékk mig til að dagdreyma um að siga sveimi býfluga í andlitin á þeim. Ekki að ég mundi gera slíkt samt.

Þegar við gátum loks talað saman aftur átti ég í erfiðleikum með að detta í hug umræðuefni til að koma aftur á stað samræðum. Ég leit á Brian og reyndi að greina hvernig honum liði eftir að hafa deilt sögunni sinni með okkur. Var hann í alvöru alveg ósnortinn tilfinningalega, eða var hann bara mjög góður í að fela tilfinningar sínar? Hann leit alveg eðlilega út, eins afslappaður og búast mátti við af einhverjum haldandi á eins mörgum innkaupapokum og hann hélt á.

"Hey, hvað keyptirðu þér?" spurði ég hann.

"Hitt og þetta fyrir íbúðina mína. Matarplatta, myndlistaverk sem ég þarf að ramma inn. Ekkert spennandi. Ég fann netta styttu, sá sem seldi mér hana sagði hana vera uppkasts skúlptúr sem hann gerði fyrir hryllingsmynd sem var aldrei kláruð. Fésið á henni er smá hrollvekjandi, og mér datt í hug þar sem ég var að spá í að breyta hönnun búningsins míns að nota styttuna sem innblástur fyrir nýja grímu. Hætta með hauskúpuna."

"Þú verður að sýna mér hana," sagði ég.

"Satt að segja," sagði hann og hljóðnaði í smá stund, "Þú ert manneskjan sem ég hafði mestan áhuga á að sýna hana. Búningurinn þinn er nokkuð flottur, og ég var að velta fyrir mér hvort þú værir með tillögur um hvert væri gott að fara."

"Hvert hvað?"

"Fyrir búninga."

Ég starði á hann tómlega í nokkrar sekúndur og reyndi að púsla saman hvað hann væri að meina.

"Hafandi kraftinn minn getur stundum verið alveg yfirþyrmandi pirrandi," kvartaði Lisa, "Eins og að vera eina manneskjan sem sér í landi blindra. Taylor, Brian er að spurja þig hvar þú keyptir búninginn þinn. Brian, hún keypti ekki búninginn sinn. Hún bjó hann til frá grunni."

"Ertu ekki að grínast?" Augabrýrnar hans lyftust.

"Þetta er köngulóasilki," sagði ég, "Það er með togstyrk nánast á við stál en bara brotabrot af þyngd. Ekki alveg eins sterkt og kevlar en það er teygjanlegt, sem þýðir að það mun endast mun betur en fatnaður úr stáli, kevlar eða gúmmíi mundi gera. Búningagerðin var talsvert flókin sökum þess hvernig ég þurfti að stjórna köngulónum og flétta vefinn saman, en í raun lét ég köngulærnar vinna alla vinnuna á meðan ég einbeitti mér."

Brian kinkaði kolli, "Það er frekar fjandi svalt. Gætirðu hugsað þér að gera einn handa mér?"

Ég hljóðnaði við spurninguna.

"Ég mundi að sjálfsögðu borga þér fyrir vinnuna," bætti hann við.

"Hvaða upphæð erum við að tala um?" spurði ég.

"Nefndu verð."

Ég hugsaði um það. "Tvöþúsund?"

Hann glotti, "Enginn afsláttur fyrir teymismeðlim og vin?"

"Það er með afslætti," sagði ég, "þetta tekur talsverðan tíma, margar klukkustundir í návígi við pöddurnar á meðan þær vinna, sem ég get ekki gert megnið af tímanum, af því að pabbi gæti tekið eftir þeim koma eða fara þegar hann er heima. Að auki þarf ég reglulega að rótera köngulónum svo ég hafi iðulega óþreyttar köngulær sem geta framleitt nóg af silki, en ég get ekki haft of margar í nágrenninu heima svo fólk fari að taka eftir þeim ... þetta er ekki alveg auðvelt."

"Ef það er stóra vandamálið, breyttu þá bara um staðsetningu," stakk Lisa uppá.

"Hvert? Það verður að vera staður sem ég eyði miklum tíma á, þar sem ég er með vinnuaðstöðu, þar sem ég get verið með nokkra tugi þúsunda köngulóa án þess að nokkur taki eftir þeim."

"Eins og risið?" Lisa yppti öxlum, "Eða nánar tiltekið, svæðið undir risinu?"

Ég var kjaftstopp. Það var svo augljóst að mig langaði að sparka í mig fyrir að detta það ekki í hug þegar Lisa stakk upp á að skipta um staðsetningu.

"Vó bíðið aðeins hæg," greip Alec inní, "Tugir þúsunda köngulóa?"

"Ef ég vil geta unnið vinnuna tiltölulega fljótt," sagði ég, "Já, ég þyrfti líklega eitthvað í kringum þann fjölda. Sérstaklega þar sem mig grunar að Brian muni vilja eitthvað aðeins þyngra og efnismeira. Rýmið undir risinu gæti klárlega virkað. Ég meina, það er ekki eins og aukið magn köngulóavefa muni vekja neina athygli ef einhver stingur inn höfðinu, er það nokkuð?"

Alec renndi fingrunum í gegnum hárið á sér, sem ég túlkaði sem merki um streitu eða áhyggjur. Það var sjaldséð að hann liti út fyrir annað en að leiðast eða vera annars hugar. Eins og til að staðfesta grun minn sagði hann, "Ég vil ekki tugi þúsunda köngulóa skríðandi um fyrir neðan mig, gerandi köngulóahljóð og skríðandi upp til mín þegar ég er sofandi."

Ég reyndi að hughreysta hann, "Svarta ekkjan fer mjög sjaldan á flakk, og þær eru mun líklegri að éta hvor aðra en að bíta þig. Ég meina, þú mundir ekki vilja ögra einum-"

"Svörtu ekkju köngulær?" Alec stundi, "Þetta er tímapunkturinn þar sem þú segist hafa verið að gantast í mér. Allt í lagi, ég get tekið smá glensi."

"Þær hafa sterkasta draglínuskilki sem hægt er að fá frá nokkurri könguló á þessum slóðum," sagði ég, "ég væri mjög til í að komast yfir könguló með sterkara silki en svörtu ekkjunnar, eins og Darwins berkjar könguló. Þær spinna sterkasta þekkta vef í heimi. Það gæti gert efnið fimm sinnum sterkara en kevlar. Ég mundi biðja stjórann að útvega mér nokkrar svoleiðis ef ég héldi að þær gætu lifað í loftslaginu hérna."

"Þú ert ekki að grínast með svörtu ekkju köngulærnar."

"Manstu eftir þeim sem ég kom með í bankaránið? Ég tók þær með að heiman."

"Andskotinn," sagði Alec og endurtók sig, "fjandinn. Og nú mun Brian krefjast þess til að geta fengið búninginn sinn, svo þetta er líklega að fara að gerast."

"Köngulóafælinn?" spurði ég, svolítið hissa á sterku viðbrögðunum hans.

"Nei, en ég held að hver sem er yrði hræddur við tilhugsunina að deila byggingu með tugum þúsunda svartra ekkja."

Ég íhugaði málið um stund, "Ég gæti orðið mér úti um búr, ef það léti þér líða betur. Það væri satt að segja eflaust mjög góð hugmynd hvort eð er, þar sem svarta ekkjan köngulær velja sér óðal og drepa hvor aðra þegar ég er ekki til staðar til að stjórna þeim."

"Við finnum einhverja lausn," sagði Lisa glottandi, "heldurðu að þú hefðir tíma til að gera búning fyrir mig líka?"

Það sló mig skyndilega að ég var alvarlega að íhuga að útbúa hágæða búninga fyrir illmenni. Ég var ekki viss hvernig mér átti að líða með hugmyndina.

"Ég hef næga stjórn yfir pöddunum mínum til að gera tvo búninga í einu, vissulega ... en þetta er bara svo gríðarlega mikil vinna og einbeiting. Mér var svo létt þegar ég var búin með búninginn minn, að ég er ekkert allt of spennt fyrir hugmyndinni að vera að fara að gera heila tvo í viðbót." Engin lygi þar. "Leyfið mér að hugsa málið?"

"Eittþúsund og fimmhundruð," sagði Brian, "ég er tilbúinn að fara það hátt, nú þegar hugmyndin um að vefa hann í risinu er til staðar. Ég held að það sé sanngjarnt boð."

"Allt í lagi," sagði ég. Peningar höfðu ekki mikil tök á mér í rauninni. Ég meina, háar upphæðir gátu gert mig agndofa, en þegar upp væri staðið, þá hafði ég ekki nein plön um að eyða illa fengnu fénu sem ég hafði unnið mér inn.

Allt í allt tók það okkur kannski klukkutíma að ganga til baka í risið. Það böggaði mig ekki. Ég var komin í það gott form að ég var lítið sem ekkert þreytt eftir gönguferðina, og félagsskapurinn var góður.

Þegar við vorum komin til baka í risið og hin héldu upp stigann varð ég eftir að virða fyrir mér verksmiðjusvæðið á jarðhæðinni. Ef ég gæti kannski orðið mér úti um nokkrar krossviðsplötur til að leggja á gömlu færiböndin væri ég hugsanlega komin með nógu góða vinnuaðstöðu fyrir pöddurnar mínar að vinna á. Og ef ég gæti orðið mér úti um einhverskonar búr til að hafa bakatil, til að geyma þær ... en hvar gæti ég fengið sérútbúið búr til að hýsa þúsundi stakra köngulóa?

Það var eitthvað sem ég gæti unnið í að finna út úr. Hvort sem ég mundi smíða búrin úr eggjabökkum eða byggja það bara frá grunni með aðstoð frá pöddunum mínum þá vissi ég að það var einhvernveginn framkvæmanlegt.

Spurningin var hinsvegar, *vildi* ég gera það.

Ég lagði af stað upp, í þungum þönkum.

"Hvar er Rachel?" spurði Brian, þegar hann sneri aftur frá hinum enda risisins, Brutus og Angelica töltu á eftir honum með skottin dillandi. "Bara tveir af hundunum hennar eru hérna."

"Við erum tuttugu mínútum seinna á ferðinni en við sögðumst ætla að vera," benti Lisa á, "kannski fór hún á undan?"

"Takið ykkur til," sagði Brian við okkur, "við sögðum vinnuveitanda okkar að við myndum afhenda reiðuféð einhvern tímann í kvöld og ef við stöndum ekki við það lítur það illa út fyrir okkur. Ég ætla að hringja í Rachel og spurja hvað sé í gangi, þar sem það tekur mig ekki eins langan tíma fyrir mig að hafa mig til."

Alec, Lisa og ég héldum inn í herbergin okkar. Eftir að hafa lokað á eftir mér tók ég fram búninginn minn úr neðri skúffunni á náttborðinu mínu. Ég lagði hann á uppblásnu dýnuna mína og stillti upp vopnabúrinu sem ég mundi koma fyrir í geymslurýminu undir bakhlífinni: piparúði, hnífur, framlengjanleg kylfa, minnisblokk, bráðaofnæmispennar, budda með einhverju klinki og einni tuttugu dala mynt, óskráður órekjanlegur farsími. Allt sem mér hafði dottið í hug að væri gott að hafa meðferðis.

Penni, áttaði ég mig á. Það var svosem ekki merkilegur hlutur en minnisblokkin var gagnslaus án penna. Ég rölti að kommóðunni að ná í penna úr efstu skúffunni og staðnæmdist.

Ofan á kommóðunni var gulur kristall. Nema kristall var kannski ekki rétta orðið. Þetta var raf, steingerð trjákvoða, í laginu eins og dropi, yfirborðið hafði verið slípað slétt, næstum þrjátíu sentimetrar í þvermál, með sléttan flöt undir til að standa á. Innan í rafinu var stærðarinnar drekafluga. Hún var svo stór að hún rúmaðist nánast ekki innan í rafinu - hún hefði ekki passað jafnvel, ef vængirnir á henni hefðu ekki krullast inn á við á endunum til að rúmast innan rafsins. Þar sem ljósið féll inn um gluggann, á kommóðuna, í gegnum rafið og á vegginn, var gulur og appelsínugulur skuggi með vott af dökkbláum þar sem ljósið fór í gegnum gegnsæja vængi drekaflugunnar.

Það lá miði við hliðina á rafinu. 'Sá þetta, varð hugsað til þín. Líttu á þetta sem síðbúna inngöngugjöf. Brian.'

Ég var agndofa. Hann hlaut að hafa komið þessu fyrir á meðan ég var enn niðri. Ég flýtti mér að klæða mig í búninginn, fann penna í kommóðunni og setti hlutina sem ég hafði safnað saman í geymslurýmið undir bakhlífinni. Þegar það var búið klæddi ég mig í gallabuxur, peysu og jakka utanyfir búninginn, lagði lokahnykkinn á verkið með litlum nánast tómum bakpoka yfir bakhlífina.

Ég lagði ekki af stað úr herberginu fyrr en ég var alveg tilbúin, ég fann Brian sitjandi í sófanum. Þó ég vissi að hann yrði vinsamlegur á hvorn veginn sem væri, þá grunaði mig að hann kynni meira að meta það ef ég gerði mig alveg tilbúna áður en ég þakkaði honum, í staðinn fyrir hinn veginn.

Hann var að klæða sig í leðurmótorhjólajakkann sinn yfir hlífðarvesti.

"Ég-uh, veit ekki hvað ég á að segja."

Hann hrukkaði ennið, "Er það í lagi? Mér datt skyndilega í hug að það að gefa þér stein með dauðri pöddu innan í væri kannski ekki það fallegasta-"

"Hún er fullkomin," greip ég fram í fyrir hann, "Í alvöru. Takk fyrir." Ég vissi aldrei hvað ég átti að segja þegar ég fékk gjafir. Ég óttaðist alltaf að þakkir mínar hljómuðu falskar, þvingaðar eða kaldhæðnislega, jafnvel þegar þakklætið var ósvikið.

Í hvatvísi faðmaði ég hann stuttlega. Það virtist eina leiðin til að koma almennilega til skila þakklætinu sem ég fann fyrir.

"Heyrðu!" Rödd fyrir aftan mig gerði mér bylt við, "enga rómantík í vinnurýminu!"

Ég sneri mér við og sá Alec og Lisu standa á ganginum glottandi. Í tilfelli Lisu var hún glottandi meira en venjulega.

Ég hlaut að vera vel rauð í framan. "Það er ekki þannig, nei, ég var bara að þakka honum fyrir-"

"Ég veit það, kjáni. Ég var með honum þegar hann keypti hana."

Sem betur fer breytti Lisa um umræðuefni, "Einhverjar fréttir af sambýlissósíópatanum okkar?"

Brian var alvarlegur á svip, "Nei. Síminn hennar er dauður eða utan þjónustusvæðis, sem ætti ekki að vera, ég kveikti á honum sjálfur og gaf henni hann fyrr í dag. Eitthvað er að."

Góða andrúmsloftið sem hafði verið stundarkorni áður var horfið. Við skiptumst á að líta á hvort annað og enginn brosti.

"Ég held ..." sagði Brian og vó orð sín vandlega, "það væri mjög góð hugmynd að athuga með peningana, eins fljótt og auðið er."

---

[Fyrri hluti](Ormur-04.03.md) - [Næsti hluti](Ormur-04.05.md)