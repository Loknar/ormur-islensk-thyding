*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Skel 4.11.x - Sjónarhorn; Brutus

Blístur. Eyrun á Brutusi sperrast. Nú þegar stokkinn af rúminu þegar seinna blístrið kemur, rétt á eftir því fyrsta. Tvö blýstur eins og þetta þýða að koma. Meistari biður hunda bara að koma að aðalstiganum þegar það er kominn tími á göngutúra!

Göngutúrar eru í algjöru uppáhaldi hjá Brutusi!

Aðrir hundar eru að rekast utan í Brutus við að flýta sér að koma til Meistara. Of hratt í beygjuna, runnið á gólfinu og klórað í gólfið með klónum til að ná gripi. Hrasað smá. Judas hikar, þefar, en Angelica er á undan Brutusi núna. Vond stelpa. Brutus geltir og urrar smá á Angelicu, hún stoppar og lýtur, hleypir Brutusi fram úr sér. Brutus er aðal hundurinn. Angelica ætti að vita það. Brutus kemur til Meistara fyrstur, eins og það á að vera.

Brutus er aðal hundurinn, en Meistari er aðal. Leiðtogi hópsins. Ekki leiðtogi fólkshópsins en það er allt í lagi. Hún beygir sig niður og klórar Brutusi um hálsinn og axlirnar, djúpt, hart. Fullkomið klór af því að það skilar sér í gegnum þykkan feldinn á Brutusi. Skottið dinglar svo ákaflega að afturfæturnir renna til á gólfinu. Fleygir sér niður og snýr maganum upp svo Meistari geti klórað hann. Hún gerir það og það er hreinn unaður.

Meistari er slösuð og eftir sig. Brutus veit þetta. Þegar hún beygir sig niður hreyfir hún sig hægar, hún gefur frá sér lítil hljóð þegar hún hreyfir sig mikið eins og þegar hún beygir sig niður og þegar hún stendur upp. Hún lyktar eins og þornað blóð og stress og sviti á hátt sem hún gerir vanalega ekki.

"Angelica, Judas, bíða," segir Meistari, "þið komið ekki með." Brutus skilur ekki en Meistari hljómar afsakanlega. Eins og þegar hún var að hlaupa upp stigann og sparkaði óvart í kinnina á Brutusi af því að hann hljóp of nálægt fyrir aftan hana. Hún klórar hverjum hundi fyrir sig. Ekki frábær klór. Þau eru kát að vera klórað en þau eru ekki að koma með í göngutúr. Brutus hættir að sveifla skottinu. Er Brutus ekki að koma með í göngutúr?

Meistari tekur upp taum. "Brutus, góður voffi. Göngutúr?" Skottið sveiflast brjálæðislega mikið aftur. Meistari segir Brutusi að sitja, Brutus sest. Er góður voffi. Meistari setur plastpoka í vasa, setur á sig bakpoka. Bakpoki óvenjulegt. Meistari tekur venjulega ekki bakpoka með í göngutúra. Erindi?

"Við erum að fara að sinna smá erindi, allt í lagi voffi?" segir Meistari. Brutus sveiflar skottinu. Brutus hafði rétt fyrir sér! Erindi alltaf áhugaverð. Brutus tekur nokkur skref áfram af eftirvæntingu en man svo að vera góður voffi. Meistari kann ekki að meta þegar Brutus togar í tauminn. Hún klæðir sig í skó, sækir lyklana sem hringlar í, sækir snarkandi bréfhulda hluti sem hún borðar stundum sem Brutus getur ekki borðað því Brutus er hundur. Bréfhuldu hlutirnir fara í vinstri vasann. Hún sækir hundanammi og setur í hægri vasann, stoppar. Gefur Judas og Angelicu. Fær Brutus hundanammi?

"Nammi seinna," segir Meistari. 'Seinna' er orð sem Brutus kannast við en ekki klár á merkingunni. Brutus mjög vonsvikinn þegar nammi fer aftur í hægri vasann hjá Meistara. Hoppar aðeins upp til að minna Meistara á að hún gleymdi að láta Brutus fá nammi. Meistari gefur frá sér reiðileg smelluhljóð og Brutus skammast sín núna. Skott kjurrt, eyru niður.

"Bitch, bíddu aðeins," segir lyktarlausi maðurinn. Lyktarlausi maðurinn gerir Brutus stressaðan vegna þess að hann er stór en hefur enga lykt. En hann er aðal yfir Meistara svo Meistari stoppar og hlustar.

"Þú ætlar út?" spyr lyktarlausi maðurinn.

"Vinna," segir Meistari.

Lyktarlausi maðurinn bíður eftir einhverju, segir síðan, "Hvernig hefurðu það?"

"Djöfulli fínt." Brutus veit að Meistari segir bara djöfull orð svona þegar hún er reið.

"Ég á erfitt með að trúa því, ef ég á að vera alveg hreinskilinn. Þú varst frekar illa á þig komin þegar ég fann þig í haldi undirmanna Über og Leet og ABB meðlimanna."

"Ég hef það fínt núna," segir Meistari við hann. Hún hljómar reið. Brutus stígur nær, tilbúinn að urra til að leggja áherslu á orðin hennar, en Meistari kippir létt í tauminn og Brutus þegir.

"Þegar ég fann ykkur hafði einn þeirra hengt þig upp í loftið á úlnliðunum og var að nota þig eins og boxpúða."

Meistari brýtur augnsamband. Brutus veit að þetta er merki um að Meistari sér lyktarlausa manninn sem hennar aðal. Þegar hún byrjar aftur að tala hljómar hún ennþá reið, "Ég gerði heimskuleg mistök. Mér leiddist, ég var eirðarlaus, ég ákvað að taka göngutúr með Angelicu og sá hvort ég gæti hitt á ykkur á leiðinni að staðnum þar sem við földum peningana. Einhver bar kennsl á mig og elti mig. Það var heimskulegt af mér, ég ætla að draga lærdóm af því. Ég hef það fínt núna, við náðum að endurheimta peningana, þetta reddaðist, það er allt í góðu núna."

Lyktarlausi maðurinn andvarpar. Hljómar örlítið reiður þegar hann segir, "Það er ekki allt í .. nei, ekkert mál. Enginn tilgangur að fara út í það. En hvað ef einhver ber kennsl á þig þegar þú ferð í göngutúr með *hann*?"

"Þá mun ég beita mér fyrr, og fastar. Eða ertu að ýja að því að ég geti ekki farið í göngutúr með hundana mína lengur?" Skyndilega er Meistari stíf. Brutus sér það á fótastöðunni hennar, heyrir það í röddinni hennar, finnur það á haldinu hennar í ólina.

"Það mundi ég aldrei segja," svarar lyktarlausi maðurinn, lágróma, svolítið þreytulega, "og þó ég segði það mundirðu ekki hlusta á mig. Bara .. farðu varlega."

"Má ég fara?"

"Farðu. Njóttu göngutúrsins, þið bæði."

Allur stífleikinn hverfur úr Meistara. Eitt lítið blístur og Brutus byrjar að fylgja. Niður tröppurnar og út um útidyrnar út í umheiminn. Svo mikið af lyktum! Svo mikið af hljóðum! Svo spennandi!

En má ekki verða of spenntur. Brutus er góður voffi. Togar ekki í tauminn eins og Angelica gerir ennþá. Meistari alltaf að gera reiðileg smelluhljóð við Angelicu í göngutúrum.

Meistari labbar hægar en venjulega. Notar meira aðra löppina en hina. Brutus er ákafur að labba en togar ekki í tauminn jafnvel þó Meistari gangi hægar en venjulega.

Svo mikið af lyktum! Að vera í eigin umráðasvæði er gott en að fara í göngutúr er að þefa af öllum heiminum. Alltaf eitthvað nýtt, alltaf nýjir hlutir til að þefa af um gamla hluti. Þefa af þessu pissi og veit næstum allt um hundinn sem þefaði. Tík. Mun mögulega lóða á næstunni. Býr með krökkum. Piss lyktar eins og stress og borða of mikið gras og sofa og mikið og vera feitur hundur.

Þefa af þessum kúk til að læra hluti um hundinn sem kúkaði. Soltinn hundur. Meistari soltna hundsins líklega soltinn líka. Margir svoleiðis hér um slóðir. Ekki eins og gamla heimilið hans Brutusar. Hvorki fólk né hundar voru sveltandi þar um slóðir. En Brutus man að hann var óhamingjusamur. Gamli Meistarinn hunsaði alltaf Brutus. Skildi Brutus einan eftir í kjallara allan dag þar til Brutus stoppaði vondan kall sem kom inn um kjallaragluggann. Er í lagi núna. Brutus er hamingjusamur með nýja Meistara.

Þefa af þessu pissi. Mannapiss. Ekki eins áhugavert. Meistari blístrar til að minna Brutus á að dragast ekki aftur úr. Ekki meira þeferí í bili.

"Brutus, setstu, kyrr," skipar Meistari. Brutus sest og er kyrr á meðan Meistari stendur fyrir aftan hann. Er góður voffi. Fær klór frá Meistara. Lítil kvenkyns manneskja labbar upp að Brutusi. Minni en Brutus. Klappar Brutusi á kollinn, potar. Potar í auga. Brutus leggur aftur eyrun, skott milli lappanna. Ekki góð klór. Litla manneskjan hlær. Potar í síðuna á Brutusi.

Brutus lítur á Meistara. Biðjandi. Meistari segir ekki neitt svo Brutus er kyrr á meðan potað er í hann. Litla manneskjan grípur í feldinn á Brutusi og togar of fast. Eins og Angelica þegar Angelica var ný í hópnum, bítandi og togandi og blóðgandi Brutus. Slæm minning. Urr byrjar að myndast í kokinu á Brutusi.

"Nei Brutus, stopp," skipar Meistari. Brutus leggur niður höfuðið. Ekki meira urr. Enn verið að pota. Enn verið að toga.

Stór kvenkyns manneskja sem lyktar eins og minni manneskjan nálgast. Labbar ekki hratt. Stóra konan stoppar og hlær að Brutusi og litlu manneskjunni.

"Æ eru þau ekki sæt?" Meiri hlátur.

Meistari hlær ekki.

"Æ, börn eru og verða börn."

Meistari talar, röddin venjuleg en orðin reiðileg, "Passaðu upp á djöfulsins krakkann þinn." Brutus veit að orðið passa er að Brutus eigi að sitja og bíða og gelta ef einhver nálgast .. en Meistari er að tala við stóru konuna og ekki að gefa Brutusi skipanir. Annað orð sem Brutus þekkir er djöfulsins sem þýðir að Meistari er reiður en orðinu er ekki beint að Brutus svo það er í lagi.

Brutus heldur að kannski sé í lagi að urra núna af því að Meistari sagði djöfulsins svo hann urrar. Finnur lykt af hræðslu frá litlu manneskjunni og stóru konunni. Meistari segir ekki nei svo það var í lagi fyrir Brutus að urra.

Stóra konan hlær en hláturinn hljómar taugaóstyrkari en áður, skrækari. Veifar með annarri höndinni. Beygir sig niður til að taka upp litlu manneskjuna.

"Brutus, vernda," skipar Meistari. Brutus lítur snöggvast á Meistara og Meistari er að benda á litlu manneskjuna svo Brutus færir sig milli litlu manneskjunnar og stóru konunnar og urrar á stóru konuna. Stóra konan hörfar til baka. Brutus finnur lykt af mikilli hræðslu núna. Finnur lykt af svita og stressi og heyrir lítil hljóð af ótta og hræðslu frá bæði stóru konunni og litlu manneskjunni.

Stóra konan reynir að komast framhjá og Brutus færir sig til að vera á milli hennar og litlu manneskjunnar. Hún beygir sig niður aftur og Brutus urrar, glefsar í áttina að fingrunum hennar. Er góður voffi.

Stóra kona talar við Meistara, "Gerðu það. Hún var bara að gera eins og börn gera. Hún heldur að allir hundar séu krúttlegir." Röddin hennar er undirgefin, hljómar eins og ótti og hræðsla.

"Brutus, kjaft." Brutus lítur þangað sem Meistari bendir og Meistari er að benda á litlu manneskju. Brutus hlýðir með að grípa í handlegginn á litlu manneskju og halda föstum í kjaftinum. Er góður voffi. Litla manneskjan veinar og reynir að brjóta sig lausa en Brutus herðir takið örlítið í hvert sinn og litla manneskjan skilur að handleggur verði um kjurrt í kjaftinum á Brutusi.

Svo segir Meistari við stóru konu, "Þetta er hundur sem var misþyrmt, skilurðu hvað ég er að fara? Áður en ég átti hann var farið illa með hann. Þangað til hann slasaði einhvern svo illa að viðkomandi missti útlim. Ég bjargaði honum áður en hann var aflífaður. Og þú bara leyfðir barninu þínu að labba upp að honum og atast í honum. Gerirðu þér grein fyrir hvað hefði getað gerst? Að hann hefði getað drepið eða varanlega stórskaðað helvítis skítseyðis ungviðið þitt?"

Brutus þekkir einungis nafnið sitt og orðið drepa. Hin orðin hafa enga þýðingu fyrir Brutus. Drepa er skipun um að gera árás og ekki hætta fyrr en það sem verið er að ráðast á hreyfir sig ekki lengur. Meistari gefur bara Brutusi og Judasi og Angelicu skipun að drepa við íkorna og þvottabirni og einu sinni hest. Stóra konan er á hnjánum núna og hræðslulykt er öll undirgefin. Stóra konan er segjandi hluti en Brutus skilur ekki orð af því að hún talar endalaust og stoppar ekki.

"Brutus, af. Komdu," segir Meistari og Brutus sleppir takinu á handleggnum og labbar upp við hlið Meistara. Litla manneskjan enn veinandi.

Svo segir Meistari við stóru konuna það sama og áður: "Passaðu upp á djöfulsins krakkann þinn." Göngutúr byrjar aftur. Fæ klapp og klór. Meistari segir að Brutus sé góður voffi og Brutus er ánægður. Vaggar skottinu.

Langur göngutúr áður en Brutus og Meistari stoppa við stað sem lyktar eins og blóð og hræddir hundar og óðir hundar og piss og kúkur. Meistari bankar á dyrnar. Maður sem opnar dyrnar lyktar eins og blóð.

Meistari og maður tala um stund, og Brutus bíður af því að Brutus er góður voffi. Ekki með hugann við það sem þau eru að segja vegna allra lyktanna. Slæmar lyktir. Hljóð úr hundum að ýlfra og gjamma fyrir innan hurðina. Svo segir Meistari "Kyrr" og maðurinn byrjar að þukla Brutus. Þukla eins og dýralæknir gerir, ekki eins og Meistari klappar og klórar. Þuklar allan líkamann á Brutus, fingur djúpt í feldinum og nudd, tékk. Hendur á kynfærunum á Brutusi. Segir orð sem hljóma neikvæð, hristir hausinn. Meistari talar meira. Maðurinn stendur upp og tekur í höndina á Meistara.

Meistari tekur Brutus inn í rýmið sem lyktar eins og blóð og hræddir hundar og óðir hundar. Hávaði, læti. Fullt af fólki sitjandi í myrkrinu. Lyktar eins og eftirvænting, spenna og sviti. Flest ljós lýsa í miðju rýmisins þar sem lyktin af blóði er sterkust.

Maðurinn sem opnaði hurðina segir við Meistara, "Settu hann í gegnum hliðið hérna." Meistari setur Brutus inn í eitthvað eins og rennu sem lyktar eins og vígahugur og hræðsla.

Maður talar með háum róm og allt fólkið byrjar að góla og gera meiri hávaða. Maðurinn segir nafnið hans Brutusar. Hann segir orðið drepa sem er orð sem Brutus þekkir. En lyktin af blóði er svo sterk að Brutus á erfitt með að einbeita sér að nokkru öðru. Svo mikið blóð úr svo mörgum mismumandi hundum. Svo margar lyktir.

Svo er hlið á enda rennunnar opnað og Brutus kemst hvergi nema í miðju herbergisins. Kemst ekki til baka til Meistara af því að box eru fyrir og það er annar hundur þarna sem er stærri en Brutus og lyktar eins og vígahugur og hans eigin blóð og blóð úr öðrum hundum og dauði.

Svo finnur Brutus það. Meistari er að gera Brutus sterkari og það er sársaukafullt en það er góður sársauki. Góður sársauki eins og þegar Brutus er stífur og teygir úr sér og það brakar og smellur í liðamótum og Brutusi líður betur eftirá útaf því. Nema þessi teygja hættir ekki og Brutus heldur áfram að braka og smella og Brutusi líður betur og betur og Brutus verður stærri. Meistari tekur vanalega lengri tíma til að gera Brutus svona sterkan en Brutus er í rými einn með hundinum sem lyktar eins og blóð og dauði og Meistari hlýtur að vita að Brutus verður að vera sterkari.

Brutus er orðinn stærri en Meistari og eins stór og bíll og Brutus er sterkur. Vondi hundur sem lyktar eins og blóð og dauði sýnir undirgefni.

Skyndilega blístrar Meistari tvisvar sem þýðir koma og Brutus er ringlaður vegna þess að það er engin leið fyrir Brutus að koma. Meistari blístrar aftur og kallar nafnið hans Brutusar og Brutus lætur vaða á boxin sem eru í vegi fyrir Brutusi. Boxin brotna í tætlur og Brutus getur komið til Meistara eins og góður voffi.

"Brutus, vernda!" segir Meistari og Brutus fer þangað sem Meistari bendir, og það er útidyrahurðin sem allt fólkið sem lyktar af ótta og hræðslu eru að hlaupa í átt að. Til að komast að hurðinni notar Brutus þófana til að fleygja fólki frá sem eru í vegi fyrir Brutusi og grípur í handlegginn á einni manneskju og fleygir henni til hliðar eins og Brutus gerir við uppáhalds nagleikfangið sitt og manneskjan gefur frá sér skrækt vein.

Svo passar Brutus hurðina og fólk hleypur i hina áttina. Minnir Brutus á íkorna og hvernig íkornar flýja. En fólk er ekki eins hratt í spori og íkornar og þeir svindla ekki eins og íkornar gera þegar þeir stökkva upp í tré.

"Brutus! Árás!" öskrar Meistari og Brutus hlýðir eins og góður voffi. Brutus notar þófa og tennur og stærð til að stökkva inn í mannmergðina sem er á flótta eins og íkornar láta þá hætta að hlaupa. Brutus veit að það er slæmt að hrista fólk eins og Brutus hristir leikfangið sitt eða íkorna. Bannað að hrista. Bannað að tyggja. Bíta handleggi og fætur eingöngu. Bannað að bíta höfuð. Nota þófa er í lagi en klær bannaðar sem er erfitt svo Brutus einbeitir sér meira að því að bíta og slá fólk með höfðinu og líkamanum til að fella það um koll og láta það stoppa. Stundum nota skottið sem er nýjung og gaman. Brutus hefur ekki langt skott þegar Brutus er lítill.

Fullt af fólki. Í hvert sinn sem Brutus heldur að allt fólkið hafi staðnæmst reynir einhver að hlaupa. Tekur langan tíma. Tungan hans Brutusar vellur út, másandi. Skott dillandi og box brotnar og Meistari gefur frá sér smelluhljóð og Brutus gerði eitthvað vont. Ekki meira dilla skotti.

Fólk liggur á gólfinu kjökrandi. Lyktar eins og blóð og hræðsla. Enginn hlaupandi eins og íkorni lengur.

Meistari kallar, "Ekki meira!" og orðin eru fyrir fólkið og ekki fyrir Brutus. Bæði orðin eru orð sem Brutus þekkir. Ekki þýðir vont og er fyrir hluti sem Brutus ætti ekki að gera. Meira er það sem Meistari segir þegar hún gefur nammi eða kastar boltum eða fyllir matarskálar af mat. Brutus skilur ekki vegna þess að annað orðið er vont en hitt gott. En Meistari er aðal og Meistari veit svo það er í lagi.

Meistari tekur upp hringlandi lykla frá kjökrandi manneskju og tekur upp búr með reiðum hundi í sem lyktar eins og blóð. Meistari tekur búr út og setur í bíl og segir Brutusi að passa bílana. Eitthvað fólk yfirgefa rýmið en Brutus hleypir engum nálægt bílunum. Er góður voffi. Meistari fer inn og sækir fleiri búr með reiðum hundum og setur þá alla í bílinn. Svo fer Meistari aftur inn. Meistari nær í bakpoka og notar reipi úr bakpokanum til að binda búrin saman og binda búrin föst við bílinn.

Svo fer Meistari inn í langan tíma og kemur ekki út aftur. Fólk er farið svo Brutus þarf ekki að passa bílana lengur. Brutus fer inn til Meistara.

Meistari er krjúpandi við hlið nokkurra búra með hunda innan í sem lykta eins og blóð og kúkur. En hundarnir eru ekki reiðir, hreyfa sig ekki. Brutus ýtir í Meistara með nefinu og leggst niður við hlið Meistara og Meistari vefur höndunum utan um hálsinn á Brutusi. Meistari knúsar Brutus þéttingsfast í langa stund. Brutus veit að það er löng stund vegna þess að Brutus hættir að vera stór og verður minni en Meistari.

Bílar sem gera ýlfrandi hljóð byrja að nálgast frá langt í burtu og Brutus geltir lágvært eins og Meistari kenndi honum. Meistari stendur upp og tekur Brutus inn í bílinn og sest inn sjálf hinumegin og bíllinn fer af stað.

Meistari flettir bréfi af hlut úr vasanum og borðar. Meistari gefur Brutusi hundanammi og skrúfar svo niður glugga svo Brutus geti stungið út höfðinu sínu út í vindinn og Brutus vaggar skottinu sínu vegna þess að Brutus veit að hann var góður voffi.

---

[Fyrri hluti](Ormur-04.11.md) - Næsti kafli