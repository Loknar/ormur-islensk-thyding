### Aðdróttun 2.5

Ef litið var á Brockton Bay sem bútasaum af flottheitum annarsvegar og krummaskuðum hinsvegar, efri stétt annarsvegar og lægri stétt hinsvegar með enga millistétt, þá var miðbærinn eitt af fallegu svæðunum. Götur og gangstéttir þar voru vel breiðar sem þýddi að þrátt fyrir skýjakljúf á annarri hverri lóð þá sást blár himininn vel á götum niðri.

Eftir að ég hafði flúið af skólalóðinni hafði ég litla hugmynd um hvað ég ætti að gera. Pabbi vann á sveigjanlegum tíma sem þýddi að ég gat ekki farið heim án þess að eiga á hættu á að hitta pabba heima og þurfa að útskýra fyrir honum hvað ég væri að gera heima þegar ég ætti að vera í skólanum. Mig langaði ekki að hanga á almennu svæði skólans eða í nágrenni hans, svo ég hafði ákveðið að fá mér hálftíma göngutúr um miðbæinn eða um Boardwalk svæðið. Á morgunskokkinu mínu og stöku næturrölti hafði ég séð nóg af Boardwalk svæðinu, svo ég ákvað að rölta um miðbæinn.

Mig langaði ekki að dvelja á vandamálum mínum með skólann eða Emmu, svo ég beindi athygli minni að skilaboðunum frá Tattletale. Hún vildi hittast, hugsanlega til að endurgjalda mér þann greiða sem henni fannst hún skulda mér. Ég velti fyrir mér möguleikanum að um gildru væri að ræða, en átti erfitt með að ímynda mér vinkil sem gerði það líklegt. Hún hafði bara enga ástæðu til að eiga eitthvað sökótt við mig. Í versta falli gat ég ímyndað mér að skilaboðin væru ekki frá Tattletale, en mér fannst það ekki heldur líklegt. Það sem kom fram í skilaboðunum virtist ríma algjörlega við það sem hún hafði sagt og gert nóttina áður. Ég mundi fara varlega engu að síður.

Þetta var ráðgáta. Þessir krakkar voru að stórum hluta alveg óþekkt ofurillmenni. Miðað við það sem ég hafði fundið um Grue og Hellhound höfðu þau tvö áður verið lítilsverð illmenni á B-lista sem virtust rétt svo ná að skrimta. Nú voru þau partur af teymi sem hafði tök á að vinna af hendi vel heppnuð rán í stærri kantinum samhliða því að forðast radarinn hjá meira að segja ofurhetjum eins og Armsmaster. Þau tvö virtust hafa alveg sitthvor aðferðafræðina og stíl og ef ég mundi rétt höfðu bæði Grue og Hellhound upphaflega starfað í öðrum borgum áður en þau tvö hófu að starfa saman og setjast að í Brockton Bay. Sem vakti hjá mér spurninguna: hver eða hvað hafði dregið þessa mjög svo ólíku fjórmenninga saman?

Það var möguleiki að annaðvort Tattletale eða Regent hefðu verið sameiningarþátturinn, en ég átti einhvern veginn erfitt með að ímynda mér það, miðað við hvernig ég hafði upplifað dýnamíkina hjá þeim sem hóp þessa stuttu stund nóttina áður. Grue hafði atast í Regent frekar en að koma fram við hann eins og leiðtoga og því meira sem ég hugsaði um það því erfiðara var það fyrir mig að ímynda mér að Tattletale hefði leitt saman þennan hóp fólks með ofurkrafta. Og nú þegar ég hugsaði um það, hafði Grue ekki nefnt að þau hefðu rifist um það megnið af kvöldinu hvernig þau ætluðu að tækla atlögu Lung gegn þeim? Í raun hljómaði eins og ekkert þeirra færi með neitt leiðtogahlutverk sem vert var að tala um.

Það var ekki erfitt að hafa samúð með Armsmaster. Öll atburðarásin var furðuleg, allt er varðaði þennan hóp var furðulegt, og versnaði bara þegar tekið var með í reikninginn að svo gott sem ekkert var vitað um Tattletale og Regent. Upplýsingar voru greinilega mjög mikilvægur þáttur þegar kom að því að díla við skikkjur.

Götur miðbæjarins iðuðu af lífi, mestmegnis fólki í hádegishléi, kaupsýslumenn og kaupsýslukonur á leið á veitinga- og skyndibitastaði. Maginn í mér gaulaði þegar ég gekk framhjá röð fólks sem beið eftir afgreiðslu hjá pulsugötusala. Ég athugaði í vasana mína og áttaði mig á að ég var ekki einu sinni með nóg klink fyrir eina pulsu. Hádegismaturinn minn hafði verið í bakpokanum mínum.

Sú hugsun stoppaði mig og skapið versnaði á meðan hugurinn reikaði aftur af því sem hafði gerst í skólanum. En þegar ég hugsaði aftur til illmennahópsins og skilaboðin frá Tattletale læddist að mér sú skemmtilega hugmynd að ég gæti beðið þau um að endurgjalda mér greiðann með því að kaupa handa mér hádegismat. Mér var ekki full alvara á bak við hugmyndina, en fáránleg hugmyndin og hvernig ég sá það fyrir mér - ég að fá mér hamborgara ásamt hópi af óþekktum illmennum - það setti bjánalegt bros á fésið á mér. Ég var nokkuð viss um að ég leit út eins og algj0r vitleysingur fyrir hvern þann sem sá mig og smettið á mér þarna á miðri gangbrautinni.

Því meira sem ég hugsaði um það samt, að ég gat í alvöru talað að hugsað mér að taka tilboði Tattletale um að hittast. Því meir sem ég hugsaði um það, því skelfilegri varð hugmyndin og því meira virtist hún skynsamleg.

Hvað ef ég tæki tilboðinu? Ég gæti hitt þau, séð hvað þau hefðu fram að færa og samhliða því reynt að fiska upplýsingar um þau. Ef ég kæmist að einhverju sem vert væri að deila gæti ég snúið við og farið með upplýsingarnar til Armsmaster svo hann gæti notað þær gegn þeim. Bara útfrá því sem Armsmaster hafði sagt mér um þau og skortinn á upplýsingum um þau þá gæti þetta verið vænn fengur fyrir góðu gæjana.

En auðvitað, ef ég gerði þetta myndu þau líklega líta á uppátækið sem stórkostleg svik. Ég mundi eignast óvini. En þegar öllu var á botninn hvolft, myndu þau ekki hvort sem er gera það þegar þau kæmust að því að ég væri ofurhetja en ekki illmenni? Var þá ekki skynsamlegt að nýta sér að fá eins miklar upplýsingar um þau og ég gæti á meðan þau teldu mig vera ofurillmenni?

Ég sneri við og hélt í áttina að almenningsbókasafninu. Það var aðeins nokkrar húsaraðir í burtu.

Það var mikið að gera á bókasafninu, sem var ekki óeðlilegt, miðað við fjölda skrifstofa og fyrirtækja í kring, fjölda fólks sem sóttist í ró og næði í hádegishléinu sínu og fólk sem stundaði rannsóknir eða vildi skoða eitthvað á veraldarvefnum sem því fannst það ekki geta gert á vinnustaðnum sínum. Að auki var stærsti og flottasti menntaskólinn í Brockton Bay, Arcadia High, þarna í nágrenninu, en ég efaðist þó um að margir nemendur þaðan hefðu þörf fyrir að eyða hádegishléum sínum á almenningsbókasafninu.

Almenningsbókasafnið leit meira út eins og safn eða gallerí en nokkuð annað, með hátt til lofts, stórar súlur og ýmis stór listaverk á göngum byggingarinnar. Ég lagði leið mína upp á aðra hæð hússins, þar voru um tuttugu tölvur og röð af fólki sem beið eftir að fá að nota þær. Ég sá fram á fimmtán til tuttugu mínútna bið en þegar klukkan var að nálgast eitt hélt fólk aftur til vinnu og röðin þynntist hratt. Ókeypis tölva stóð mér til boða nokkrum mínútum eftir að ég fór í röðina. Ég leyfði manninum á eftir mér að taka hana og beið aðeins lengur svo ég gæti fengið tölvu sem staðsett væri þannig að ég fengi aðeins meira næði.

Þegar ég loks settist fyrir framan tölvu hafði ég meira og minna ákveðið hvað ég ætlaði að skrifa. Ég fann spjallborðsfærsluna með leitarvirkninni og smellti á notandanafnið 'Tt'. Valflipi opnaðist, og ég valdi valmöguleikann 'senda einkaskilaboð'. Það gaf mér þrjá valmöguleika, að búa til nýjan aðgang, að skrá mig inn á aðgang sem væri til nú þegar, eða senda skilaboðin sem nafnlaus gestanotandi. Ég valdi seinasta valmöguleikann og skrifaði:

> Viðfangsefni: Re:Padda
>
> Padda hér. Langar að hittast, en vil sönnun á að þú sért Tt. Ég mun endurgjalda sönnun ef þörf er á.

Ég hikaði þegar kom að því að ýta á senda og íhugaði skilaboðin. Að fá viðeigandi sönnun myndi útiloka vandamál eins og að skilaboðin væru gildra sett af segjum til dæmis Bakuda. Að láta sönnunarbyrðina í hendur Tattletale og láta eftir henni að ákveða hvort hún vildi fá sönnun á því að ég væri í raun og veru 'Padda' losaði mig frá hausverknum að finna út hvernig nákvæmlega best væri að sanna deili á sér. Ég endurlas skilaboðin tvisvar í viðbót og sendi þau svo.

Svarið barst einungis tveimur til þremur mínútum síðar. Það var fannst mér svo snöggt að ég gat ekki ímyndað mér að Tattletale hefði tekið sér tíma til að rýna í sérhvern þátt skilaboðanna eins og ég hafði gert. Var það gáleysi af hennar hálfu eða bara blessun mikillar reynslu?

Ég lokaði flipunum sem ég hafði opnað á meðan ég beið eftir svari og opnaði skilaboðin sem höfðu borist mér. Þetta voru einkaskilaboð til baka frá henni til gestaðgangsins og þau settu duga eða drepast eðlishvatirnar mínar í háa drifið:

> Viðfangsefni: Re:Padda
>
> Sönnun? Síðustu nótt sagðirðu ekki orð fyrr en ég spurði hvað þú hétir. Stóri gaurinn var allur útbitinn og þú piparúðaðir hann og ég sagði félaga mínum G það þegar hann spurði. Dugar þetta?
>
> G R og ég munum hitta þig á sama stað og við rákumst á hvort annað síðustu nótt, k? Engin þörf á að dressa sig upp ef þú skilur hvað ég meina. Við þrjú verðum óformlega klædd.
>
> Ef við stefnum á að hittast kl 3 er það nægur tími fyrir þig að koma þér þangað frá almenningsbókasafninu með allt sem þú þarft? láttu mig vita
>
> Ta ta

Hjartað barðist í brjóstinu á mér. Hún vissi hvar ég var og kaus að gera mér fyllilega grein fyrir því. Af hverju? Og það sem mikilvægara var, hvernig? Hafði ég í skeytingarleysi opnað netsamskipti við úrræðagóðan tölvuhakkara? Ég leit á sjálfa mig sem nokkuð vel að mér í tölvumálum, mamma hafði séð til þess að ég ætti eina slíka frá því áður en ég gat lesið og skrifað, en ég væri að ljúga ef ég segðist geta sagt til um hvort einhver væri að hakka mig og vissi lítið sem ekkert um hvernig hægt var að verjast slíku.

Ég hefði túlkað það að hún minntist á staðsetningu mína sem dulbúna hótun ef það hefði ekki stangast á við allt annað við skilaboðin hennar til mín. Og að auki - Tattletale talaði um að hittast óformlega klædd. Ég skildi það þannig að þau yrðu ekki klædd í búningana sína. Ég átti bágt með að skilja hvers vegna, og á sama tíma var erfitt fyrir mig að ímynda mér að hún væri að hafa í hótunum einungis málsgrein eftir að hafa stungið upp á að hittast á þennan hátt sem gerði hana sjálfa gjörsamlega berskjaldaða.

Tattletale hafði ómeðvitað hækkað það sem var í húfi varðandi áætlunina mína. Meginmarkmið mitt var að safna upplýsingum um þau og hérna bauðst mér tækifæri á að fá að sjá þau grímulaus. Í raun var þetta of gott til að vera satt og ég velti fyrir mér hverskonar öryggisráðstafanir þau gætu haft til að vernda sig.

Ég bara hafði ekki minnstu hugmynd hvað ég var að koma mér í.

Biðmynd tölvunnar kom upp á meðan ég starði á skjáinn með hugsanir mínar á fullri ferð. Orðin 'BROCKTON BAY ALMENNINGSBÓKASAFN' skoppuðu um skjáinn og skiptu litum.

Ef ég færi mundi ég í besta falli öðlast nægar upplýsingar til að koma upp um hver þau væru. Ég mundi öðlast gott orðspor hjá góðu gæjunum og virðingu einnar af þekktari ofurhetjum í heiminum. Ef ég hafði lesið Armsmaster rétt gæti ég jafnvel unnið mér inn aukastig hjá honum með því að koma upplýsingunum beint til hans og gera honum kleift - og mögulega aðstoða hann - að handsama þau. Ef hinsvegar allt færi á versta veg, að þetta væri gildra eða að þau uppgötvuðu hvað ég ætlaði mér. Það mundi þýða bardaga, jafnvel að vera lamda í klessu. Það var alveg fræðilegur möguleiki að ég yrði jafnvel drepin, en einhverra hluta vegna olli það mér ekki eins miklu hugarangri og það hefði ef til vill átt að gera. Eflaust var hluti ástæðunnar sá að sú áhætta yrði ávallt fyrir hendi þegar ég færi á stjá í búningnum mínum. Það, og hvernig samskipti mín og þeirra höfðu verið nóttina áður, ég fékk á engan hátt þá tilfinningu fyrir þeim að þau væru einhverjir morðingjar.

En aftur að núverandi stöðu ... ef ég færi ekki, hvað mundi gerast? Þessi tækifærisgluggi mundi eflaust bara líða hjá, hvað varðaði að öðlast upplýsingar um Tattletale og gengið hennar. Það var svosem allt í lagi, nú þegar ég hugsaði út í það. Þetta var mikil áhætta mikið að vinna vegferð hvort eð er. Sá valmöguleiki fól í sér að hafna hittingnum, drepa tímann það sem eftir var af deginum, reyna að dvelja ekki um of á þeirri staðreynd að ég hafði aftur skrópað í tímum eftir hádegi og ætti á hættu á að gera það oftar og jafnvel taka það upp sem rútínu. Hugsunin var niðurdrepandi.

"Afsakaðu mig?"

Mér dauðbrá og leit snögglega upp. Miðaldra kona klædd í rauðan jakka stóð beint fyrir aftan mig. Þegar augu okkar mættust spurði hún, "Ertu búin?" Hún beindi athygli sinni að tölvunni, þar sem biðmyndin var enn í gangi.

Dauðfegin yfir því að hún hefði ekki verið, jafn fáránlegt og það hefði verið, sjálf Tattletale, brosti ég til hennar og sagði, "Gefðu mér hálfa mínútu."

> Viðfangsefni: Re:Padda
>
> Sjáumst klukkan þrjú.

---

[Fyrri hluti](Ormur-02.04.md) - [Næsti hluti](Ormur-02.06.md)