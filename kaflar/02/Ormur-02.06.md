### Aðdróttun 2.6

Ég ákvað að mæta klædd í búninginn minn. Mér var sama þó það léti mig líta út fyrir að vera óörugga eða jafnvel dónalega í augum þeirra, ég vildi frekar geta lifað af hnífsstungu en að spila með.

Ég hafði gripið strætisvagn frá almenningsbókasafninu og heim, húsið var mannlaust, ég laumaðist inn og klæddi mig í búninginn undir fötin mín. Megnið af brynjunum voru aðskildir hlutir sem haldið var á sínum stað með ólum sem runnu ofan í slíður á búningnum. Ekki allar þó. Sumar brynjurnar voru samfastar búningnum, ég hafði fest tiltölulega þunnar stífar brynjuplötur sem lágu meðfram miðju brjóstkassans, bakinu, sköflungunum, úlnliðunum, mjöðmunum, öxlunum og herðum. Þegar ég festi stóru aðskildu brynjurnar héldu að auki greipar á föstu brynjunum við þær svo að þær gætu ekki auðveldlega losnað eða færst til. Ég virti mig fyrir mér í speglinum, ég gat ekki ímyndað mér að nokkur tæki eftir neinu nema ef ég stæði asnalega og viðkomandi væri horfa vandlega á mig. Ég klæddist vel víðum fötum yfir búninginn, - stærstu íþróttabuxunum sem ég átti og hettupeysu en þrátt fyrir það fannst mér ég vera óþægilega áberandi.

Svona hafði ég klætt mig í gærkvöldi líka, fundið síðan mannlaust húsasund, skellt grímunni á mig í flýti, klætt mig úr fötunum sem ég var í yfir búninginn og skellt þeim í gamlan bakpoka sem pabbi átti. Seinustu nótt hafði ég falið bakpokann í húsasundinu, en í dag tók ég hann með mér. Ég yfirgaf húsasundið í hinum enda þess.

Þegar ég fór að nálgast svæðið þar sem bardaginn hafði átt sér stað sendi ég tólf flugur að skima svæðið á undan mér. Ég einbeitti mér að því sem þær skynjuðu.

Ég þarf líklega ekki að taka það fram en pöddur skynja heiminn svo allt öðruvísi en við mannfólkið. Þar að auki móttaka þær og vinna úr því sem þær skynja á allt öðrum hraða. Þetta virtist leiða til þess að skynjunin var dempuð sem krafturinn minn þýddi og skilaði til mín þannig að heilinn minn gæti skilið. Sjónrænar upplýsingar skiluðu sér til mín eins og þuldar einkskonar blekblettuðum einlituðum skuggamyndum, ýmist óskýrum eða sérstaklega skörpum. Hljóð var allt að því að vera sársaukafullt að beina einbeitingunni að, það var brotið niður í djúpa víbrandi tóna sem trufluðu sjónina allverulega, og allt upp í skerandi hátíðnihljóð sem voru ekki ólík neglum dregnum yfir krítartöflu. Það, margfaldað með hundrað, þúsund, tíuþúsund, varð algjörlega yfirþyrmandi. Daginn sem ég öðlaðist kraftana mína hafði ég upplifað enga stjórn til að opna né loka á mismunandi skynjanir. Þessar ofskynjanir höfðu ekki beint valdið mér skæðum sársauka, jafnvel þegar verst var, en þær höfðu verið yfirþyrmandi og valdið mér þónokkurri vanlíðan. Þessa dagana lokaði ég á hljóðskynjanir frá pöddunum mínum í allt að nítíuogníu prósent af tímanum.

Langþægilegast fannst mér að skynja hluti í gegnum pöddurnar mínar með snertingu. Það var ekki það að snertiskynjun skilaði sér eitthvað mikið skýrar til mín en hljóð og sjón, það var meira að ég hafði skýra tilfinningu fyrir því hvar pöddurnar mínar voru staðsettar miðað við mig. Ég var sérstaklega næm fyrir því hvort pöddurnar voru kyrrar, eða hvort þær voru á ferð eða voru hreyfðar af einhverju. Það var skynjun sem virtist þýðast sérstaklega vel.

Þegar flugurnar nálguðust þakið greindu augu fluganna tólf þremenningana sem óskýrar skuggamyndir á einskonar skuggafleti með baklýsingu frá hvítum blossa sem var augljóslega sólin. Ég stýrði flugunum nær, í átt að "höfðunum" á fígúrunum þremur og fann þegar þær lentu á húð. Ekkert þeirra þriggja bar grímu fyrir andlitinu, svo virtist sem Tattletale hefði verið að segja satt. Þau voru ekki klædd í búninga. Að vísu var ekki öruggt að þetta væru í raun og veru Tattletale, Grue og Regent, en ég áleit sjáfa mig nógu örugga til að klifra af stað upp eldvarnarstigann og upp á þakið.

Þetta voru þau, enginn vafi um það. Ég þekkti þau auðveldlega jafnvel þó þau væru ekki í búningunum sínum. Tveir strákar og ein stelpa. Stelpan var með dökkljóst hár bundið aftur í lausa fléttu, örlítið af freknum á og í kringum nefið og sama refaklækjabrosið og ég mundi eftir frá síðustu nótt. Hún var klædd í svartan langermabol með graffíti mynd framan á og í hnésíðu gallabuxnapilsi. Flöskugræn augu hennar komu mér á óvart.

Lágvaxnari og eflaust yngri strákurinn - líklega á svipuðum aldri og ég - var greinilega Regent. Ég þekkti strax svart krullað hárið. Hann var myndarlegur strákur en ekki þannig að ég myndi segja að mér þætti hann myndarlegur. Hann var vel vaxinn, með hálf þríhyrningslaga andlit, ljósblá augu og þykkar varir sem mynduðu örlitla skeifu. Mér fannst líklegt að hann væri ættaður annaðhvort frá Frakklandi eða Ítalíu. Ég gat ímyndað mér að hann væri talsvert kvennagull en gat þó ekki sagt að ég sjálf laðaðist eitthvað að honum. Fallegu strákarnir - Leonardo Decaprio, Marcus Firth, Justin Beiber, Johnny Depp - höfðu aldrei höfðað neitt sérstaklega til mín. Hann var í hvítum jakka með hettu, gallabuxum og strigaskóm og sat á upphækkaðri brún þaksins, með kókflösku í höndinni.

Ásýnd Grue kom mér á óvart. Hann var minnst einum þriðja úr metra hærri en ég, með dökka súkkulaðihúð, breiðar axlir og karlmannlega svera kjálka sem maður tengdi oft við karlkyns ofurhetjur. Hann var klæddur í gallabuxur, stökkstígvél og grænan stuttermabol sem mér fannst full lítill klæðnaður miðað við hve skammt var liðið á vorið. Ég tók eftir að hann var talsvert vöðvastæltur, handleggirnir hans voru vel massaðir. Líklega æfði hann kraftlyftingar.

"Og þarna birtist hún," kallaði Tattletale, "borgið strákar."

Skeifan á Regent dýpkaði í augnablik á meðan hann sótti upprúllað seðlabúnt í vasann og kastaði því til Tattletale.

"Þið gerðuð veðmál um hvort ég myndi mæta?" spurði ég hissa.

"Við gerðum veðmál um hvort þú kæmir klædd í búning," svaraði Tattletale mér. Síðan bætti hún við, og var meira að tala við Regent en mig, "og ég vann."

"Aftur," muldraði Regent.

"Þú getur í fyrsta lagi sjálfum þér um kennt fyrir að taka veðmálinu," sagði Grue, "í öðru lagi þá var þetta arfaslakt veðmál, óháð því að vera við Tattle. Að mæta klædd í búning er eina vitið. Það er það sem ég mundi gera." Hann hafði flotta rödd. Hún var svo fullorðins, jafnvel þó að útlitslega sýndist mér hann ekki vera nema á seinni hluta táningsáranna.

Hann rétti fram hönd sína í áttina að mér, "Hæ, ég er Brian."

Ég tók í höndina, hann hikaði ekki við að hrista hana vel. Ég svaraði, "Þið getið kallað mig Pöddu hugsa ég. Allavega þar til mér dettur betra nafn í hug eða þar til ég er sannfærð um að þið séuð ekki að spila með mig."

Hann yppti öxlum, "Ekkert mál." Hann gaf á engan hátt til kynna að hafa móðgast við tortryggnina í mér. Mér leið næstum illa yfir því.

"Lisa," kynnti Tattletale sig. Hún bauð ekki fram höndina, en ég held að mér hefði þótt það undarlegt ef hún hefði gert það. Það var ekki að mér fyndist hún vera óvinveitt, heldur var það meira að hún geislaði ekki af eins miklum vingjarnleika og Grue gerði.

"Ég er Alec," sagði Regent með lágri röddu og bætti við, "og Bitch er Rachel."

"Rachel ákvað að mæta ekki," sagði Grue, "hún var ósammála markmiði fundar okkar hér."

"Ef ég má spurja," greip ég inn í, "hvert er markmið þessa fundar? Ég verð að segja að mér líður frekar óþægilega með að þið séuð búin að kynna ykkur svona fyrir mér grímulaust með alvöru nöfnunum ykkar, eða þykist vera að gera það allavega."

"Fyrirgefðu," sagði Grue afsakandi, "það var mín hugmynd. Ég sá fyrir mér að við myndum taka fyrsta skrefið sem tákn um traust."

Ég pírði augun á bak við gulu linsurnar á grímunni minni, ég leit til skiptis á Lisu, Alec og Brian. Ég gat á engan hátt skilið hvað þau voru að fara með svipbrigðum sínum.

"Hvers vegna nákvæmlega þurfið þið traust mitt?" spurði ég.

Brian opnaði munninn en lokaði honum síðan. Hann leit á Lisu sem tók upp nestisbox. Hún kom með það til mín.

"Ég nefndi að við skulduðum þér. Þetta er handa þér, án nokkurra skilyrða."

Án þess að taka við boxinu hallaði ég mér fram til að sjá það betur, "Alexandria. Hún var uppáhalds meðlimurinn minn í Protectorate samtökunum þegar ég var krakki. Er matarboxið safngripur?"

"Opnaðu það," sagði Lisa við mig hvetjandi og ranghvolfdi í sér augunum.

Ég tók við nestisboxinu. Útfrá þyngd og hreyfingu innihaldsins hafði ég strax sterkan grun um hvert innihaldið var. Ég losaði klemmurnar og opnaði boxið.

"Peningar," hvíslaði ég og var brugðið við að vera skyndilega með slíkt magn í fanginu. Átta seðlabúnt, bundin saman með pappírsböndum. Á hvert pappírsband hafði verið tússað númer. Tvöhundruð og fimmtíu ...

Lisa svaraði áður en ég náði að leggja saman magnið, "Tvöþúsund dalir."

Ég lokaði nestisboxinu og festi aftur klemmurnar. Ég var kjaftstopp, hafði enga hugmynd um hvað ég ætti að segja.

"Þú hefur um tvennt að velja," útskýrði Lisa, "þú getur tekið við þessu sem gjöf. Þakkarvottur fyrir að hafa, viljandi eður ei, bjargað okkur frá yfirvofandi árás Lung síðustu nótt. Og kannski smá hvatning um að telja okkur á meðal vina þínna þegar þú ert á vappi búningsklædd fremjandi einhvern óskunda."

Brosið hennar breikkaði, eins og hún hefði skemmt sjálfri sér með því sem hún sagði. Kannski var það kaldhæðnin í því að illmenni talaði um "óskunda", eða hve kjánalega frasinn hljómaði. Hún hélt áfram, "Vegna deilna um yfirráðasvæði, mismunandi hugmyndafræði, almennrar valdabaráttu og sérhagsmuna þá eru sárafáir aðilar í illmennageiranum sem ekki ráðast á okkur um leið og þeim býðst tækifæri til."

"Hver er hinn valkosturinn?" spurði ég.

"Þú getur tekið þessu sem fyrstu mánaðargreiðslu sem þú fengir sem meðlimur í hópnum okkar, Undersiders," sagði Brian, "Sem ein af okkur."

Ég leit á þau til skiptis og bjóst allt eins við þau myndu skyndilega tilkynna mér að um grín væri að ræða. Lisa var enn brosandi, en ég var farin að halda að hún væri eiginlega alltaf brosandi. Alec leit út fyrir að leiðast smá, ef eitthvað. Brian leit út fyrir að vera dauðans alvara. Sæll.

"Tvöþúsund dalir á mánuði," sagði ég.

"Nei," greip Brian inn í, "Það er bara það sem stjórinn greiðir okkur fyrir að halda hópinn og vera virk. Við þénum, uh, töluvert meira en það."

Lisa flissaði, og Alec glotti samhliða því að hann fékk sér sopa úr kókflöskunni sinni. Hver gæti þessi stjóri verið hugsaði ég.

"Svo Bitch kom ekki vegna þess að hún var á móti, ehm, ráðningunni minni?" spurði ég.

"Það er þannig," svaraði Alec, "Við kusum um það og hún sagði nei."

"Við hin kusum já," bætti Grue snögglega við og gaf Alec ásakandi svip, "Hún mun koma til. Hún kýs alltaf gegn því að bæta við meðlim í hópinn, af því að hana langar ekki til að skipta peningunum í fimm hluta."

"Svo þið hafið reynt að ráða aðra í lið með ykkur," sagði ég.

"Uh, já," sagði Brian vandræðalega, hann nuddaði bakhlutann á hálsinum á sér, "það gekk ekki vel. Við reyndum með Spitfire og hún varð hrædd og flúði áður en við náðum einu sinni að nefna atvinnutilboðið. Okkur að kenna fyrir að taka Rachel með okkur á þann fund."

"Og í kjölfarið var Spitfire ráðin af öðrum aðila," bætti Alec við.

"Já," sagði Brian og yppti öxlum, "henni var nappað af Faultline áður en við náðum að ræða við hana aftur. Við buðum líka Circus stöðu hjá okkur, en hún gerði okkur fyllilega ljóst að hún starfaði ein."

"Kenndi mér nokkur ný blótsorð samhliða því," sagði Alec.

"Hún notaði nokkuð háfleyg orð til að lýsa því hvernig hún kysi að vinna sóló," viðurkenndi Brian.

"Þannig að þið eruð að stíga extra skref með grímuleysið til að vinna traust, og upphafsgreiðslu, til að fá mig til að ganga til liðs við ykkur," sagði ég samhliða því að ég púslaði hlutunum saman í huganum.

"Það er meira og minna þannig já," sagði Brian, "Staðan er í raun þessi, sérstaklega núna með Lung úr leik og ABB gengið í veikri stöðu, það er yfirvofandi valdabarátta um bæði svæði og stöður á milli hinna ýmsu gengja og teyma. Teymið okkar, teymið sem Faultline er með, það sem eftir er af ABB genginu, Empire Eighty-Eight, hin ýmsu illmenni sem starfa ein, og einnig einhver gengi og teymi úr öðrum borgum sem telja sig geta komið inn og tekið yfir einhvern hluta borgarinnar á meðan ástandið er eins og það er. Ef hitnar í kolunum viljum við vera klár í slaginn. Við höfum ekki klúðrað einu einasta verkefni hingað til, en eins og við þrjú sjáum það er aðeins tímaspursmál hvenær við lendum í bardaga sem við ráðum ekki við, og með Bitch sem eina meðlim hópsins sem getur almennilega bitið frá sér."

"Ég skil ekki, hvers vegna viljið þið mig," sagði ég, "ég stjórna pöddum. Það er ekki að fara að virka á móti Alexandriu, Glory Girl eða Aegis."

"Þú stútaðir Lung," sagði Lisa og yppti öxlum, "það dugar mér."

"Um, í rauninni ekki," svaraði ég, "ef það fór fram hjá ykkur, þá voruð það þið sem stöðvuðuð hann frá því að taka mig af lífi hérna í nótt. Þið hljótið að hafa tekið eftir því."

"Elskan," sagði Lisa, "Heilu teymin hafa tekið höndum saman gegn Lung og samt verið gjörsamlega pakkað saman. Það sem þú áorkaðir síðustu nótt var meiriháttar. Það að Lung liggur þungt haldinn á sjúkrahúsi sökum þín er bara til að toppa það."

Svar mitt stoppaði áður en ég náði að koma út einu orði. Það eina sem kom út um munninn minn var bjánalegt "Hunh?"

"Já," sagði Lisa og lyfti annarri augabrúninni, "Þú veist hvaða pöddur þú lést bíta hann, er það ekki? Svarta Ekkjan, Brúnar Fiðlubaka köngulær, Brúnskottu Mölflugur, Mildei Gulsakka köngulær, Eldmaurar-"

"Jájá," sagði ég ofan í hana, "Ég þekki ekki öll opinberu nöfnin, en ég veit nákvæmlega hvaða pöddur bitu hann og hve skaðlegt eitrið þeira er."

"Af hverju ertu þá hissa? Nokkrar af þessum pöddum eru nógu andskoti hættulegar þó þær bitu mann ekki nema einu sinni, en þú varst með heilan her af þeim og lést þær bíta hann oft. Og til að bæta ofan á það þá var læknir fenginn til að meta ástandið á honum þegar hann var færður í fangaklefa, og fjárans lækninum yfirsást alvarleiki bitanna og sagði eitthvað eins og 'Oh jæja, þetta líta út eins og skordýrabit og býflugnastungur, en þær sem eru mjög eitraðar bíta aldrei oftar en einu sinni. Kíkjum betur á hann eftir nokkra klukkutíma.', alveg óhæfur greyið."

Ég sá hvert sagan var að fara. Ég lagði hendurnar yfir munninn og hvíslaði hálfskelfd, "Ó guð minn góður."

Tattletale brast í hlátur, "Ég trúi ekki að þú hafir ekki vitað af því."

"En lækningarmátturinn hans!" mótmælti ég, "Eiturefni eiga varla að hafa nein teljandi áhrif á fólk með lækningarmátt eins og hann hefur."

"Þau virka greinilega eitthvað, hugsa ég, eða mögulega hætti lækningarmátturinn hans að virka einhverstaðar á leiðinni" sagði Lisa við mig, "Þegar þeir skoðuðu hann aftur var grey stóri strákurinn rétt byrjaður að þjást af meiriháttar vefjadrepi. Hjartað hans hætti meira að segja að slá nokkrum sinnum. Þú væntanlega manst hvar þú lést pöddurnar bíta hann?"

Ég lokaði augunum. Þetta mundi sturta orðstír mínum sem ofurhetju ofan í klóakið. Ein tegund köngulónna sem ég hafði notað var brúnn fiðlubakur. Bit hennar var talið eitt hættulegasta bit köngulóa í Bandaríkjunum, hættulegra en bit svörtu ekkjunnar. Eitt bit gat valdið því að góður klumpur af kjöti í kringum það sortnaði og rotnaði í burtu. Ég hafði látið margar slíkar bíta Lung á líffræðilega viðkvæmari svæðin hans.

"Við skulum bara orða það þannig að jafnvel með hæfileikann að læknast margfalt hraðar en venjuleg manneskja þá er Lung að fara að þurfa að sitja þegar hann mígur í postulínið."

"Allt í lagi, þetta er nóg," sagði Brian við Lísu áður en hún náði að halda áfram, "Lung mun jafna sig, er það ekki?"

Miðað við tóninn í röddinni og svipinn sem hann gaf Lisu taldi ég allt eins líklegt að hún mundi svara játandi óháð sannleikanum. Hún yppti öxlum og sagði við mig, "Hann er nú þegar að jafna sig. Hægt og rólega, hann ætti að vera orðinn góður eftir svona hálft ár eða ár kannski."

"Biddu fyrir þér að hann sleppi ekki," sagði Alec, lágvær, hann hljómaði smá sleginn, "af því að ef einhver léti kallinn minn detta af mér mundi ég gjalda í blóði."

Brian kleip í nefið á Alec, "Kærar þakkir fyrir þessa innsýn, Alec. Eins vel og þið tvö eruð að standa ykkur þá er ekki langt í að mögulegur nýliði okkar leggi á flótta og fái kvíðakast áður en hún nær að velta fyrir sér möguleikanum á að ganga í lið með okkur Undersiders."

"Hvernig veistu þetta allt saman?" spurði ég, um leið og spurningin kviknaði í kollinum á mér. Þegar Brian sneri sér við með svip sem gaf til kynna að hann teldi sig hafa móðgað mig árétti ég, "Tattletale eða Lisa eða hvað ég á að kalla þig. Hvernig veistu þetta allt um Lung ... hvernig vissirðu að ég var á almenningsbókasafninu? Hvernig vissirðu að það var skikkja á leiðinni til okkar í gærnótt?"

"Almenningsbókasafninu?" endurtók Brian og leit ásakandi á Lisu.

Lisa hunsaði spurninguna frá Brian og blikkaði mig, "Stelpur verða að fá að hafa einhver leyndarmál."

"Lisa er hálfpartinn ástæðan fyrir því að við höfum ekki klúðrað einu einasta verki ennþá," sagði Alec.

"Og stjórinn okkar er stór hluti restarinnar," bætti Lisa við.

"Þú segir það," muldraði Brian, "En förum ekki nánar út í það."

Lisa brosti til mín, "Ef þú vilt fá að vita restina er ég hrædd um að þær upplýsingar sé aðeins í boði fyrir fullgilda meðlimi Undersiders. Það sem ég get sagt þér er að við erum góður hópur. Afrekaskráin okkar er óflekkuð, og við erum að þessu til að hafa gaman og til að græða. Ekkert baktjaldamakk. Engin raunveruleg ábyrgð."

Ég kreysti saman varirnar á bak við grímuna mína. Þó ég væri búin að öðlast töluvert magn upplýsinga þá fannst mér ég bara vera komin með fleiri spurningar. Hver var þessi stjóri sem þau töluðu um? Var hann eða hún að koma á laggirnar fleiri teymum en bara þeim hér í Brockton Bay eða annarstaðar? Hvað var það sem gerði þau svona svakalega áhrifarík í öllum verkefnum sem þau tóku sér fyrir hendur og var eitthvað sem ég gat lært af þeim eða á annan hátt nýtt mér?

Það var ekki eins og ég væri að fara skrifa undir einhvern samning með blóði eða álíka. Ég hafði svo mikið að vinna.

"Allt í lagi, ég er til í þetta," sagði ég við þau.

---

[Fyrri hluti](Ormur-02.05.md) - Næsti hluti