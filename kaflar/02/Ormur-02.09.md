### Aðdróttun 2.9

Þegar við Brian lögðum af stað aftur upp í risið var ég meira en lítið áhyggjufull. Það var ekki bara að ég yrði í návígi við Bitch aftur, heldur þurfti ég líka að horfast í augu við Lisu og Alec. Eftir að hafa öskrað og talað um að hætta við að ganga í lið með þeim var ég nú komin aftur til baka. Hluti af mér vildi biðjast afsökunar, en stærri hluta langaði það ekki. Ég hafði verið í fullum rétti með allt sem ég hafði sagt og gert, ekki satt? Kannski var það vegna þess að ég var hvorki vön því að beita ofbeldi né að hækka raustina.

Eins og ég hafði óttast fylgdi talsvert óþægileg þögn þegar við vorum komin efst í stigann. Bitch sat í stól við annað borðið, hundarnir hennar sáust hvergi. Þegar hún sá mig reiddist svipur hennar en hún sagði ekkert. Ég sá Alec glotta, ég gat ekki sagt til um hvort hann væri ánægður að sjá mig aftur eða hvort hann væri að glotta á minn kostnað. Ég þekkti hann ekki nógu vel til að giska á hvor það var.

"Ég er fegin að þú fórst ekki," sagði Lisa mér, með bara örlítið bros á vör, "Alec, geturðu sótt skyndihjálparbúnaðinn? Hann er líklega inni í geymslunni."

Á meðan Alec gerði það lét Brian mig setjast á enda sófans og ég fór úr peysunni svo hægt væri að skoða meiðslin betur. Ég dró bolinn upp fyrir rifbeinin til að athuga alvarleika áverkanna eftir einn hundinn sem hafði glefsað í magann og bakið. Fötin mín höfðu tekið það versta og ég var einungis með um fjóra tiltölulega grunna skurði á bakinu og síðunni. Það voru marblettir og fjöldinn allur af skrámum á svæðum sem ég fann að ég var helaum í, en mig grunaði að megnið af eymslunum yrðu farin eftir tvo eða þrjá daga. Ég var með djúpan skurð í eyranu, það yrði erfiðara að fela, en ég var nokkuð viss um að ég gæti haldið því leyndu fyrir pabba svo hann myndi ekki trompast.

Mesti skaðinn sýndist mér vera á vinstri upphandleggnum, þar leit út eins og tönn hefði stungist djúpt í upphandlegginn og síðan dregist um þrjá sentimetra eða svo niður í átt að úlnliðnum. Svæðið í kringum skurðinn var þegar orðið mjög marið. Ég var ekki viss hve djúpur skurðurinn var, en mig grunaði sterklega að ég ætti að finna miklu meiri sársauka í upphandleggnum en ég gerði í augnarblikinu. Blóð hafði runnið niður handlegginn og það blæddi enn hressilega úr skurðinum.

"Kristur," sagði ég, aðallega við sjálfa mig.

"Veistu, þetta var geggjað," sagði Alec við mig þegar hann kom til baka með skyndihjálpartösku, "ég hélt að þú hefðir ekki í þér að lemja einhvern svona í klessu." Ég glápti reiðilega á hann, en hann settist bara aftur í sófann, sparkandi fótunum eins og spenntur krakki.

"Mér sýnist þurfa að hreinsa og sauma nokkur spor. Krafturinn hennar Tattle gæti hugsanlega gefið okkur vísbendingu um hve margir saumar þetta þurfi að vera," sagði Brian hljóðlega.

"Allt í lagi," samþykkti ég.

Ég mundi seint lýsa því að fá saumuð spor sem einhverri tengsla upplifun, en Bitch var blessunarlega meira og minna hljóðlát í gegnum ferlið. Við vorum báðar látnar setjast niður og sagt að sitja stilltar á meðan Brian hreinsaði sárin og saumaði saman gapandi svöðusárið í upphandleggnum mínum og brosandi skurðinn sem hafði opnast upp við eyrað á Bitch. Brian krafðist þess að ég tæki inn tvær Tylenol verkjastillandi töflur, þrátt fyrir að ég segðist bara finna fyrir smá doða í svöðusárinu. Ég hlýddi þó. Ég hafði aldrei verið hrifin af því að taka verkjalyf, og í þau skipti sem ég hafði tekið verkjalyf fannst mér þau ekki hafa gert neitt gagn.

"Svo þú ákvaðst að læra skyndihjálp," sagði ég, til að reyna að rjúfa þögnina með einhverjum samræðum.

Alec kvartaði, "Við kunnum öll skyndihjálp, Brian lét okkur öll taka alhliða kennslutíma í skyndihjálp rétt tæpri viku eftir að við stofnuðum teymið. Þvílík leiðindi, trúðu mér. Hann mun láta þig fara á svoleiðis líka."

"Ég er nú þegar búin að taka svoleiðis tíma," viðurkenndi ég, "Eitt af því fyrsta sem ég gerði." Ég hrökk við þegar ég heyrði Bitch urra, en það var bara vegna þess að Lisa var að binda bómull um eyrað á henni.

Brian leit á mig og skartaði aftur þessu drengslega brosi. Ég leit undan, fór hálf hjá mér að strákur eins og hann gladdist yfir því sem ég hafði að segja. Hann stóð upp og safnaði saman umbúðum af sárabindum, saumum, bómullarþurrkum, smyrsli og ýmsu öðru rusli og fór með það í fanginu inn á baðherbergi.

Þegar Brian var farinn og Lisa var niðursokkin í að klára að binda um eyrað á Bitch var ég eftir með Alec. Til að reyna að koma á samræðum enn einu sinni sagði ég, "Alec, þú ætlaðir að segja mér hvað þú gerir. Þú notar skikkjunafnið Regent, rétt?"

"Nafnið er löng saga, en það sem ég geri er þetta." Hann leit um öxl á Brian sem var að koma frá baðherberginu með blauta handþurrku í höndunum. Hann missti jafnvægið skyndilega og datt í gólfið.

"Vel gert, þú tekur þig vel út fyrir framan nýju stelpuna, klaufinn þinn!" sagði Alec háðslega við liðsfélaga sinn, hlæjandi. Þakklát spennufallinu átti ég erfitt með annað en að hlæja líka. Á meðan Alec hélt áfram að hlæja stóð Brian upp og hljóp að Alec og tók hann í höfuðlás og sló nokkrum sinnum í öxlina á honum. Þessar líkamsmeiðingar juku hláturinn frá Alec milli þess sem hann kveinkaði sér við höggin í öxlina.

Lisa leit á mig, brosandi yfir látunum í strákunum, "Það er svolítið erfitt að útskýra, en í grunninn getur Alec fíflast með taugakerfi fólks. Það gerir honum kleift að koma af stað taugaboðum sem virkja viðbrögð eða láta líkamshluta spennast skyndilega. Þetta er ekki eitthvað stórkostlegur kraftur en með réttri tímasetningu getur hann látið fólk hrasa, sleppa einhverju, missa jafnvægisskyn eða toga í gikk á byssu."

Ég kinkaði kolli og meðtók upplýsingarnar. Þessi kraftur hljómaði mjög lítillega fyrir mér en ég var tilbúin að viðurkenna að ég væri líklega að vanmeta hann.

"Jæja," sagði ég, eftir langa þögn, "ég held ég viti núna nokkurn vegin hvað allir eru færir um að gera. Leiðréttið mig ef ég hef rangt fyrir mér, en Bitch getur semsagt breytt þessum hundum í svona djöfulleg skrímsli eins og ég sá ykkur á síðustu nótt?"

Ég heyrði Bitch muldra þar sem hún sat nokkra metra í burtu, "þau eru ekki djöfulleg."

Lisa hunsaði hana og svaraði mér. "Rachel getur gert það við hvaða hund sem er," sagði hún með áherslu á nafnið, "og engin skikkjunöfn þegar við erum ekki í búningum, skilið? Vendu þig á að nota rétt nafn á réttum tíma og það verður erfiðara að klúðra því óvart."

Það var erfitt að hugsa til Rachel með hennar eigin nafni. Mér fannst nafnið Bitch fara henni svo vel eftir að hún hafði sigað hundunum á mig. Ég bað Lisu afsökunar, "Fyrirgefðu."

Lisa hélt áfram, "Hún getur notað kraftinn sinn á hvaða hund sem er, en aðeins Brutus, Judas og Angelica eru þjálfuð nógu vel til að hlusta og hlýða þegar þau hafa verið mössuð upp."

Ah, það var svoleiðis. "Og Brian býr til þetta olíukennda myrkur sem ruglar með heyrnina þína. Það var kallað myrkramyndun á Parahumans wiki síðunni."

Brian brosti, "Ég bætti því þar inn sjálfur. Það er ekki rangt, en það segir fólki lítið og það kemur því í opna skjöldu þegar það telur sig vita hvað þú getur gert en lærir svo á eigin skinni að það er meira við það."

Lisa bætti við, "Það er ekki bara heyrn. Myrkrið lokar líka á rafbylgjur og deyfir mjög áhrif geislunar."

"Það segir krafturinn hennar Lisu allavega. Ég hef ekki fengið mörg tækifæri til að prófa og sannreyna það. Hef ekki haft not fyrir það hingað til," sagði Brian. Hann rétti upp höndina og bjó til handfylli af myrkrinu. Það var eins og reykur, en svo algjörlega svart að það sást engin áferð á því. Eiginlega var eins og einhver hefði notað skurðarhníf á raunvöruleikann og myrkrið væri það sem eftir stóð þegar allt hitt hafði verið skorið burt. Ég náði ekki einu sinni að gera mér grein fyrir lögun þess nema ef ég færði mig til að breyta um sjónarhorn. Jafnvel þá var það erfitt þar sem myrkrið breyttist og bugðaðist eins og bráðfljótandi hraun í lavalampa, það var mjög erfitt að átta sig á formi myrkursins.

Meira myrkur flæddi stöðugt úr höndinni hans, reis upp og fór að þekja topp rýmisins. Á endanum huldi myrkrið hliðargluggana í toppi loftsins og öll loftljósin, rýmið varð mikið myrkara.

Hann lokaði höndinni sinni í krepptan hnefa, og myrkrið þynntist út og brotnaði niður í þræði og tægjur og það birti til í rýminu aftur. Ég leit á ljósið sem barst frá hliðargluggunum og varð skyndilega hissa á að það væri ekki orðið meira áliðið.

"Hvað er klukkan?" spurði ég.

"Vantar nítján mínútur í fimm," sagði Lisa. Hún leit ekki á neitt úr né klukku áður en hún sagði það, sem gerði mig órólega. Það var áminning um að krafturinn hennar var ávallt til taks fyrir hana.

Brian spurði mig, "Ertu tímabundin, þarftu að fara að koma þér einhvert?"

"Heim bara," viðurkenndi ég, "pabbi minn gæti farið að undrast um mig."

"Hringdu í hann," stakk Lisa uppá, "Nú þegar kynningunum er lokið er þér frjálst staldra aðeins við ef þig langar."

"Við gætum pantað pítsu," stakk Alec uppá. Þegar Lisa, Brian og Bitch settu öll upp svip bætti hann við, "Eða kannski eru allir búnir að fá nóg af pítsu og við ættum að panta okkur eitthvað annað."

"Staldra við?" spurði Brian, hann beindi spurningunni að mér.

Ég leit á Bitch. Hún sat við borðið fyrir aftan einn sófann og leit út fyrir að vera í algjöru móki, með blóðugt sárabindi yfir eyranu, storknaða blóðlínu frá nefinu niður á höku, henni virtist vera flökurt, líða talsvert illa jafnvel. Með hana í slíku ástandi fannst mér ekki stafa neinn ótti af henni. Að staldra við þýddi líka að ég gæti kynnt mér nokkra hluti betur og jafnvel komist að einhverju fleiru. Ég hafði að auki saknað félagslegrar umgengni við fólk - jafnvel þó það var undir fölskum forsendum með hóp sem innihélt einn greinilegan sósíópata. Þetta hafði verið erfiður dagur. Að taka því aðeins rólega hljómaði vel.

"Veistu," sagði ég, "Já, ég held ég væri til í það."

"Það er sími inni í eldhúsi ef þú vilt hringja í pabba þinn," sagði Lisa.

Ég leit um öxl á leið minni í hinn enda risisins. Hin voru að koma sér fyrir í sófanum, Alec kveikti á sjónvarpinu á meðan Lisa og Brian voru að hreinsa upp rusl og ganga frá hlutum.

Ég fann símann og hringdi í pabba.

"Hæ pabbi," sagði ég þegar ég heyrði svarað á hinum enda línunnar.

"Taylor. Er allt í lagi með þig?" Hann hljómaði áhyggjufullur. Það var óvenjulegt fattaði ég að ég væri ekki komin heim þegar hann kom heim úr vinnunni.

"Mér líður vel pabbi. Er í lagi ef ég hangi með nokkrum kunningjum í kvöld?"

Það var þögn á línunni um tíma.

"Taylor, ef einhver er að þvinga þig til að hringja þetta símtal ... einhver úr skólanum eða annarstaðar, segðu mér þá að allt sé í lagi. Ef þú ert ekki í vandræðum segðu mér fullt nafn móður þinnar."

Ég fór hjá mér um stund. Var það svona svakalega óvenjulegt að ég vildi hanga með fólki? Ég vissi að pabbi var að þessu vegna þess að honum var annt um mig og öryggi mitt, en hvernig hann var farinn að haga sér fannst mér samt fáránlegt.

"Annette Rose Hebert," sagði ég við hann, "Í alvöru pabbi, ég hef það gott."

"Þú hefur það gott segirðu?"

Ég skimaði yfir eldhúsið og rýndi í smáatriðin á meðan ég gaf honum fullvissu mína.

"Betri en ég hef verið í langan tíma satt að segja. Ég eignaðist nýja vini," sagði ég.

Augun mín staðnæmdust á matarborðinu þeirra. Á því var stafli af peningum, bundnir í pappírsbönd eins og peningarnir í nestisboxinu voru. Við hliðina á peningunum blasti við dökkgrátt málmhlaup á skammbyssu.

Athygli mín var í smá stund öll á byssunni, ég missti næstum af spurningu föður míns. "Hvernig fólk eru þessir nýju vinir?"

"Þau virðast vera gott og heilsteypt fólk," laug ég.

---

[Fyrri hluti](Ormur-02.08.md) - [Næsti hluti](Ormur-02.09.x.[Sjónarhorn;Victoria].md)