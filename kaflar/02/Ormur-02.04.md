### Aðdróttun 2.4

"Engum líkar við hana. Enginn vill umgangast hana," sagði Julia.

"Þvílíkur slugsi. Hún skilaði ekki einu sinni stóra miðannaverkefninu síðasta föstudag," bætti Sophia inn í.

"Ef hún er ekki einu sinni að reyna að sinna náminu, hvers vegna er hún yfir höfuð að mæta í skólann?"

Þrátt fyrir hvernig samtalið hljómaði þá voru þær að tala við mig. Þær voru bara að þykjast tala við hvor aðra. Það var bæði hnitmiðað hvernig þær spunnu fram ömurlega baktalandi hluti til að segja og á sama tíma láta á óþroskaðan hátt eins og ég væri ekki þarna. Bland af vanþroska og list sem var einungis á færi framhaldsskólanema. Ég hefði hlegið af fáránleikanum við þetta, ef það hefði ekki verið á minn eigin kostnað.

Á leið minni frá kennslustofunni höfðu Emma, Madison og Sophia króað mig af úti í horni, með sex aðrar stelpur með sér. Þegar ég reyndi að troða mér framhjá þeim ýttu þær mér eða olnboguðu mig aftur út í horn, svo ég átti engra annarra kosta völ en að halla mér að glugganum, hlusta á meðan átta stelpnanna reittu af sér endaleysu af háði og spotti. Áður en ein lauk sér af byrjaði önnur. Á meðan á þessu stóð hélt Emma sig fyrir aftan hljóðlát og brosti. Ég gat ekki mætt augnliti neinna hinna stelpnanna án þess að þær gjömmuðu ferskum straumi móðgana beint í fésið á mér, svo ég endaði á að stara bara á Emmu.

"Ljótasta stelpan í bekknum."

Það var eins og þær hugsuðu ekki lengur áður en þær hreyttu úr sér móðgununum, megnið af þeim var farið að stangast á við hvor aðra. Ein sagði til dæmis að ég væri lautlás, á meðan önnur sagði að strákur mundi gubba áður en hann næði að snerta mig. Þær lögðu á sig litla vinnu í að reyna að vera hnyttnar, sniðugar eða hitta í mark. Markmiðið virtist meira vera að skila tilfinningunni á bak við orðin með því að bomba þeim á mig ítrekað. Ef ég hefði fengið hljóð í stundarkorn hefði ég mögulega getað komið með einhver góð andsvör handa þeim. Ef ég gæti aðeins stoppað þær af kæmust þær ekki aftur á það ról sem þær voru komnar í. Að því sögðu fann ég ekki orðin og mér bauðst engin opnun í samtalinu þar sem þær töluðu bara yfir mig þegar ég reyndi að segja eitthvað.

Þó þessi tiltekna aðferð væri ný fyrir mér þá hafði ég mátt þola svona hluti í núna eitt og hálft ár. Á einhverjum tímapunkti hafði ég ákveðið að það væri auðveldara að halla sér aftur og taka því þegar kom að flestu svona. Þær vildu viðbrögð frá mér af því allt féll þeim í vil. Ef ég svaraði fyrir mig en þær unnu samt virtist það styrkja sjálfstraust þeirra. Ef mér tókst að svara fyrir mig og verða ofaná á einhvern hátt urðu þær einbeittari og illskeyttari næst þegar þær tóku mig fyrir. Svo af sömu ástæðu og ég hafði ekki tekið slaginn við Madison um heimanámið sem hún hafði tekið frá mér þá hallaði ég mér upp að veggnum og beið eftir að þær fengju leið á þessum leik sínum eða yrðu nógu svangar til að fara að fá sér eitthvað í hádegismat.

"Hvað ætli hún noti til að þvo á sér andlitið? Stálullarþvottapúða?"

"Hún ætti kannski að prófa það! Þá liti hún kannski betur út!"

"Talar aldrei við neinn. Kannski veit hún að hún hljómar eins og hálfviti og hefur vit á því að þegja."

"Nei, hún er ekki svo klár."

Einungis um einum metra fyrir aftan Emmu sá ég herra Gladly koma úr kennslustofunni. Umsátrið hélt áfram á meðan ég horfði á hann laga til skjalabunkann í fanginu, taka lyklana sína úr vasanum og læsa hurðinni.

"Ef ég væri hún mundi ég fyrirfara mér" tilkynnti ein stelpan.

Herra Gladly sneri sér og leit beint í augun á mér.

"Eins gott að við erum ekki með henni í íþróttum. Getið þið ímyndað ykkur að þurfa að sjá hana í kvennaklefanum? Afsakið á meðan ég æli."

Ég veit ekki hvaða svip ég bar, en ég veit að ég leit ekki út fyrir að vera ánægð. Fyrir minna en fimm mínútum hafði herra Gladly hvatt mig til að koma með sér upp á skrifstofu og segja skólastjóranum frá eineltinu. Hann setti upp dapurlegan svip á meðan við horfðumst í augu, lagaði síðan til bunkann í fanginu og gekk í burtu.

Ég var agndofa. Ég bara gat ekki vafið hugsunum mínum utanum það að hann kaus bara að hunsa þetta. Hann hafði reynt að hjálpa mér skömmu áður, var það bara til að passa rassinn á sjálfum sér? Gera það sem var krafist af honum í svona uppákomum sem hann mátti ekki hunsa? Hafði hann gefist upp á mér? Eftir að hafa reynt að rétta fram hjálparhönd, á sinn fullkomlega árangurslausa hátt, eftir að ég hafði hafnað boði hans tvisvar, ákvað hann bara að ég væri ekki þess virði?

"Þið hefðuð átt á sjá hópinn hennar klúðra öllu áðan. Það var erfitt að horfa upp á það."

Ég kreppti hnefann, en neyddi mig svo slaka hann aftur. Ef við værum allar strákar væru þessar aðstæður svo allt öðruvísi. Ég var í besta formi lífs míns. Ég hefði getað náð nokkrum góðum höggum á þær, blóðgað eitt eða tvö nef kannski. Þær hefðu klárlega yfirbugað mig á endanum, fleygt mér í gólfið og sparkað í mig liggjandi, en það hefði í það minnsta endað þessa fyrirsát í stað þess að þær fengju að draga hana á langinn eins og núna. Ég yrði kannski líkamlega aum næstu daga en ég gæti þó huggað mig við að einhverjar þeirra yrðu aumar líka, og ég þyrfti ekki að sitja undir þessum móðgunum lengur. Og ef nógu miklar líkamsmeiðingar yrðu niðurstaðan yrði skólinn að taka á málunum, og það yrði erfitt að horfa framhjá því að um einn á móti níu slag væri um að ræða. Ofbeldi fékk athygli.

En þannig virkaði það ekki hér. Stelpur voru lævísar. Ef ég mundi slá til Emmu mundi hún hlaupa upp á skrifstofu með einhverja tilbúna sögu sér í vil og vinkonur hennar mundu styðja þá sögu af atburðinum. Fyrir flesta var það að klaga í raun félagslegt sjálfsvíg en ekki fyrir þá efst settu eins og Emmu. Ef hún klagaði í skólastjórann fengi hennar frásögn fullt hljómgildi og ég mundi lenda í vandræðum. Í framhaldinu myndu þær dreifa sögusögnum gegnum skólann um það hvernig ég væri andlega geðveik. Hlutirnir myndu versna. Emma yrði stimpluð sem fórnarlamb og stelpur sem áður höfðu hunsað eineltið myndu taka upp hanskann fyrir Emmu.

"Og hún lyktar illa," sagði ein stelpan væmnislega.

"Eins og útrunninn greip- og appelsínusafi," stakk Madison inn í og hló. Aftur þetta að minnast á ávaxtasafann? Mig var farið að gruna að það hefði verið hennar hugmynd.

Þær virtust vera við að fá leið á þessu. Mér fannst líklegt að eftir eina mínútu eða tvær gæfust þær upp og færu í burtu.

Það var eins og Emma hefði líka tekið eftir því, vegna þess að skyndilega steig hún fram. Hinar stelpurnar stigu til hliðar til að gefa henni pláss.

"Hvað er að, Taylor?" sagði Emma, "Ertu í uppnámi?"

Orðin hennar pössuðu ekki við aðstæðurnar. Ég hafði haldið ró minni í gegnum alla fyrirsátina. Tilfinningar mínar þessa stundina voru meira blanda af gremju og leiðindum en nokkru öðru. Ég opnaði munninn og ætlaði að segja eitthvað. Tignarlaust "Farðu í rassgat" hefði dugað.

"Svo miklu uppnámi að þú ert að fara að gráta þig í svefn í heila viku?" spurði hún.

Orðin mín dóu í hálsinum á mér þegar ég heyrði það sem hún sagði.

Tæpu ári áður en við byrjuðum í menntaskóla hafði ég verið í heimsókn hjá henni, við borðuðum morgunmat og spiluðum háværa tónlist. Eldri systir Emmu hafði komið niður með símann. Við lækkuðum í tónlistinni, pabbi hafði verið á hinni línunni, hann hafði sagt mér með brostinni röddu að mamma hefði dáið í bílslysi.

Systir Emmu hafði skutlað mér heim og ég hafði veinað alla leiðina. Ég man að Emma grét líka, af samúð líklega. Hugsanlega vegna þess að henni fannst mamma mín vera svalasta fullorðna manneskja í heimi. Eða kannski var það vegna þess að á þessum tíma vorum við bestu vinkonur og hún vissi ekki hvernig hún gæti hjálpað mér.

Mig langaði lítið að rifja upp mánuðinn sem fylgdi, en minningar spruttu upp í hugann án þess að ég fengi nokkru ráðið. Ég mundi eftir að hafa heyrt til pabba skamma, gagnrýna og lesa reiðilega yfir líki móður minnar, vegna þess að það hafði komið í ljós að hún hafði verið að senda smáskilaboð undir stýri, að bílslysið væri henni einni að kenna. Á einum tímapunkti borðaði ég ekkert í heila fimm daga í röð, af því að pabbi var svo eyðilagður að ég var ekki á radarnum hans. Á endanum hafði ég leitað til Emmu eftir hjálp, beðið um að fá að vera með í mat hjá fjölskyldunni hennar í nokkra daga. Líklega lagði mamma Emmu saman tvo og tvo og talaði við pabba, af því að í framhaldinu tók hann sig á. Við komum okkur upp rútínu, svo við myndum ekki brotna í sundur aftur sem fjölskylda.

Mánuði eftir að mamma dó höfðum við Emma hangið saman í turni í leiktæki í almenningsgarðinum, rassblautar af röku timbrinu, sötrandi kaffi sem við keyptum í Donut Hole sjoppunni. Við höfðum ekkert fyrir stafni og höfðum bara vandrað um og spjallað um allt og ekkert. Við höfðum labbað inn á leiksvæðið og ákváðum að hvíla fæturna.

"Veistu, ég dáist að þér," hafði hún allt í einu sagt.

"Vegna hvers?" hafði ég svarað, alveg hlessa yfir þeirri staðreynd að einhver æðisleg og frábær og vinsæl eins og hún sæi eitthvað aðdáunarvert í mér.

"Þú ert svo seig. Eftir að mamma þín dó varstu gjörsamlega í molum en bara mánuði seinna ertu búin að ná að taka þig svona saman. Ég gæti það ekki."

Ég mundi að ég hafði viðurkennt fyrir henni, "En ég er ekki seig. Ég næ að halda mér góðri yfir daginn, en ef ég á að segja eins og er þá hef ég grátið mig í svefn alla síðastliðna viku."

Þessi orð höfðu verið nóg til að opna flóðgáttirnar, þá og þarna. Hún hafði veitt mér öxl að gráta á, og kaffið var orðið kalt áður en ég hafði lokið mér af.

Núna, á meðan ég horfði gapandi á Emmu, orðlaus, víkkaði bros hennar. Hún mundi það sem ég hafði sagt. Hún vissi hvaða minningar orðin myndu vekja. Á einhverjum tímapunkti hafði hún munað eftir þessum orðum mínum og hún hafði ákveðið að vopnvæða þau. Hún hafði beðið þolinmóð eftir rétta tímanum til að beita þeim gegn mér.

Og fjandinn hafi það, orðin virkuðu. Ég reyndi að halda aftur af mér en ég fann tárin brjótast fram og að endingu runnu þau niður kinnarnar á mér. Krafturinn minn dundi við brúnir meðvitundar minnar, smelluhljóðin voru orðin að suði sem þrýsti á mig. Ég bældi það niður eins vel og ég gat.

"Það er rétt! Hún er farin að grenja!" sagði Madison hlæjandi.

Reið sjálfri mér þerraði ég tárin af kinnunum en fleiri flæddu fram og tóku sess þeirra sem ég hafði þurrkað í burtu.

"Það er eins og þú sért með ofurkrafta, Emma!" sagði ein stelpan flissandi.

Ég hafði tekið af mér bakpokann minn svo ég gæti hallað mér að veggnum. Ég bjó mig undir að taka hann upp en áður en mér tókst það krækti fótur sig í gegnum ólina og dró hann frá mér. Ég leit á eiganda fótsins - dökk á hörund, hávaxin og íþróttamannslega byggð, Sophia - hún glotti framan í mig.

"Guð minn góður! Hvað er hún að gera?" sagði ein stelpan.

Sophia hallaði sér að veggnum, með annan fótinn hvílandi ofan á bakpokanum mínum. Löngun mín til að koma mér úr þessum aðstæðum var yfirsterkari lönguninni að fá bakpokann minn aftur. Ég gaf bakpokann upp á bátinn og braut mér leið í gegnum fyrirsátina, ég rak öxlina svo fast í einn aðstandanda að hann hrasaði um koll. Ég hljóp niður stigaganginn og út um dyrnar á jarðhæðinni.

Ég flúði. Ég leit ekki við, en mér fannst líklegt að þær væru horfandi á eftir mér í gegnum gluggann á ganginum á annarri hæð. Það skipti svosem ekki máli. Það að ég var nýbúin að lofa að borga þrjátíuogfimm dali fyrir nýtt eintak af kennslubókinni World Issues í stað þeirrar sem hafði verið eyðilögð með ávaxtasafa skipti ekki heldur máli. Jafnvel þó það væru í raun allur lausapeningurinn minn eftir að ég hafði keypt hluti í búninginn minn. Miðannaverkefnið mitt fyrir List og sköpun var í töskunni líka, ég hafði náð að púsla því aftur saman um helgina. Ég vissi að ég fengi ekkert af þessu til baka í heilu lagi, ef ég fengi eitthvað af því yfir höfuð.

Nei, það eina sem skipti mig máli þá og þarna var að komast í burtu. Ég ætlaði ekki að brjóta loforðið sem ég hafði gefið mér. Ég ætlaði ekki að nota kraftana mína á þær. Það var línan sem ég ætlaði ekki fara yfir. Jafnvel þó það væri eitthvað saklaust, eins og að lauma lús í hárið á þeim, ég vissi að ef ég léti freistast væri engin leið fyrir mig að hætta þar. Ég vissi að ég mundi enda á að gefa þeim feitar vísbendingar um að ég hefði öðlast krafta, þær mundu fatta undir eins hver ég væri ef þær sæju mig við hetjustörf. Jafnvel hugmyndin að einfaldlega sýna þeim krafta mína til þess eins að sjá svipinn á þeim þegar þær uppgötvuðu að stelpan sem þær höfðu verið að kvelja væri réttsýn ofurhetja heillaði mig. Það var eitthvað sem mig hafði endurtekið dagdreymt um að gera en ég vissi að langtímaafleiðingarnar af slíku yrðu sérstaklega slæmar fyrir mig.

Það sem skipti mig mestu máli var að halda heimunum tveimur aðskildum. Hvaða gagn var af því að geta flúið í annan heim ef sá heimur innihéldi sama fólk og hluti og ég var að reyna að forðast?

Áður en hugsunin um að snúa við og fara aftur í skólann kom upp í hugann var ég farin að velta fyrir mér hvað ég ætlaði að gera til að fylla upp í tímann frá hádegi og þangað til ég færi heim.

---

[Fyrri hluti](Ormur-02.03.md) - [Næsti hluti](Ormur-02.05.md)