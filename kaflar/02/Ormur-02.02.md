### Aðdróttun 2.2

Morgunskokkið hjálpaði mér að vakna, það sama gilti um heitu sturtuna eftir skokkið og kaffibollann sem pabbi hafði skilið eftir í kaffivélinni. En þrátt fyrir þetta allt saman fann ég hvernig undirliggjandi þreytan gerði mig hálfdasaða á leið minni í skólann þvert á hve eðlilegur dagurinn virtist annars vera. Aðeins nokkrum klukkustundum áður hafði ég verið í bardaga upp á líf og dauða, og ég hafði hitt Armsmaster í eigin persónu. En nú var runninn upp dagur eins og hver annar.

Ég var ögn kvíðin þegar ég kom inn í tölvustofuna. Ég hafði skrópað í tímum í tveimur fögum síðastliðinn föstudag, og hafði ekki skilað stóru miðannaverkefni sem reiknaðist beint inn í lokaeinkunn, ég var nokkuð viss um að frú Knott vissi af því nú þegar. Það beit lítið á kvíðann að frú Knott leit á mig og brosti breitt til mín áður en hún beindi athygli sinni aftur að tölvunni sinni. Það þýddi bara að niðurlægingin yrði enn meiri ef og þegar kennslan yrði trufluð af heimsókn frá einhverjum af skrifstofunni. Hluti af mér þráði að skrópa í þessum tíma líka, til þess eins að forðast hugsanlega niðurlægingu og forðast að vekja á mér athygli.

Enn nagaði kvíðinn mig þegar ég settist í venjulega sætið mitt fyrir framan eina tölvuna, sem var hálf ömurlegt vegna þess að yfirleitt leið mér vel í Upplýsingatækni tímum, þeir voru eitt af fáum fögum sem ég kveið ekki fyrir að mæta í. Fyrir það fyrsta þá var það fag sem mér gekk vel í. Í öðru lagi sem vóg líklega þyngra, hvorki Madison, Sophia né Emma voru með mér í þessum tímum, þó einhverjar vinkonur þeirra væru það. En þær fundu iðulega enga þörf til að áreita mig nema þegar þríeykið var nálægt, og þær sátu langt frá mér þar sem ég var í hóp sem var kominn lengra en þær í faginu. Allt að þrír fjórðu af nemendunum í kennslustofunni voru enn talsvert heftir þegar kom að tölvunotkun, voru úr fjölskyldum sem áttu ekki pening aflögu í tölvukaup eða höfðu almennt lítinn áhuga á tölvunotkun, þeir nemendur voru látnir æfa sig í innslætti án þess að horfa á lyklaborðið og í notkun leitarvéla. Ég var hinsvegar að læra smá basic forritun og að nota töflureikna í gagnaúrvinnsluverkefnum. Það hjálpaði ekki hvað geta mín í þessu fagi bætti ofan á nörda orðsporið mitt, en það fékk ekki svo á mig.

Frú Knott var fínasti kennari, ef ekki með þeim betri; hún lét okkur nemendurna sem vorum komin lengra yfirleitt bara fá tilbúið verkefni með skýrum fyrirmælum til að vinna í og einbeitti sér síðan að megninu til að því að aðstoða restina af nemendunum með sín verkefni. Þetta fyrirkomulag hentaði mér vel - yfirleitt var ég búin með verkefnið á um hálftíma sem gaf mér heila klukkustund í að gera það sem mér sýndist. Ég hafði verið að rifja upp og fara í gegnum atburði næturinnar í morgunskokkinu mínu, og það fyrsta sem ég gerði eftir að gamla skólatölvan kláraði að keyra í gegnum vinnsluþunga gagnaverkefnið villulaust var að byrja að grafa eftir upplýsingum á veraldarvefnum.

Ein helsta vefsíðan fyrir fréttir og umræður um skikkjur var Parahumans Online. Á forsíðunni voru stöðugar uppfærslur á nýlegum alþjóðlegum fréttum um allt skikkjutengt. Þar var einnig wiki grunnur þar sem settar höfðu verið inn upplýsingar um hinar ýmsu skikkjur, hópa og viðburði, sem og spjallborðin sem skiptust niður í hundruði viðfangsefna, allt frá ákveðnum svæðum og umræðuefnum niður í umræður um einstaka skikkjur. Ég opnaði wiki grunninn í einum flipa, fann og opnaði spjallborðið fyrir Brockton Bay í öðrum flipa.

Ég hafði á tilfinningunni að annaðhvort Grue eða Tattletale hefðu verið leiðtogi hópsins sem ég hafði hitt í nótt. Ég byrjaði á leita að Tattletale í wiki grunninum. Einungis ein leitarniðurstaða kom upp, það olli mér vonbrigðum hve stutt hún var, efst í hausnum á henni voru skilaboðin "Þessi grein er stubbur. Vertu hetja og hjálpaðu okkur að bæta við hana." Það var ein stutt setning í greininni sem sagði að hún væri meint illmenni sem væri virk í Brockton Bay og ein mjög óskýr mynd. Einu nýju upplýsingarnar sem ég hafði voru að búningurinn hennar var lavender á litinn. Leit á spjallborðinu skilaði engum niðurstöðum. Ekki ein einasta vísbending um hverjir kraftar hennar væru.

Næst leitaði ég að Grue. Það var þónokkuð magn upplýsinga til um hann, en ekkert nákvæmt né hnitmiðað. Samkvæmt upplýsingum í wiki grunninum hafði hann verið virkur í minnst þrjú ár, framið smáglæpi eins og að ræna litlar verslanir og vinna sem valdbeitandi fyrir viðskiptavini sem vildu smá ofurkrafta í eitt og eitt verk. Nýlega hafði hann farið að fremja stærri glæpi, þar á meðal var fyrirtækjaþjófnaður og rán í spilavíti með nýja teyminu hans. Kraftinum hans var lýst sem myrkramyndun í hliðarstikunni undir myndinni af honum. Myndin leit út fyrir að vera í góðum gæðum, en það var eins og fókusinn á Grue sjálfum væri brenglaður, hann var bara þokukennd skuggamynd á miðri myndinni.

Ég leitaði næst að Bitch. Engar niðurstöður. Ég framkvæmdi aðra leit að hinu nafninu hennar, Hellhound, og fékk helling af niðurstöðum. Rachel Lyndt hafði aldrei gert neina raunvörulega tilraun til að fela hver hún í alvörunni væri. Hún hafði greinilega verið heimilislaus í gegnum megnið af sakarferlinum sínum, bjó á götunni og hafði endurtekið flutt sig um sel þegar lögregla eða skikkjur reyndu að hafa hendur í hári hennar. Það var eins og að tilkynningar og almenn skrif um hana hefðu þagnað fyrir um ári síðan - ég ályktaði að það hefði verið þá sem hún gekk í lið með Grue, Tattletale og Regent. Myndin í hliðarstikunni var úr öryggismyndavél - engin gríma, dökkskolhærð stelpa sem seint yrði kölluð fegurðardís. Hún var með kubbslegt veðurbarið andlit og þykkar augabrúnir. Hún var á bakinu á einum af 'hundunum' sínum, eins og knapi á veðhlaupahesti, á miðri götu einhverstaðar.

Samkvæmt wiki greininni um hana hafði hún öðlast krafta sína þegar hún var fjórtán ára gömul, nánast strax í kjölfarið hafði hún jafnað fósturheimilið sitt við jörðu og samhliða slasað fósturmóður sína og tvö önnur fósturbörn. Í kjölfar þess tók við tveggja ára eltingarleikur með fjölda bardaga og ævintýralegra flótta um Maine þar sem fjöldi skikkja og skikkjuteyma reyndi að handsama hana, og henni hafði ávallt tekist að annaðhvort yfirbuga þær eða komast undan þeim. Það skondna var að krafturinn hennar virtist ekki hafa nein áhrif á hana sjálfa, hún var sögð vera ósköp venjuleg stelpa hvað líkamlegan styrk varðaði, en hún gat víst breytt venjulegum hundum í skrímsli eins og þau sem ég hafði séð uppi á þakinu seinustu nótt. Skepnur á stærð við bíla, eintómir vöðvar, bein, tennur og klær. Í rauðu boxi neðst á síðunni stóð, "Rachel Lyndt er með þekkt opinbert auðkenni en er þekkt fyrir að vera sérstaklega fjandsamleg, andfélagsleg og ofbeldisfull. Ef berirðu kennsl á hana, ekki nálgast hana né ögra henni. Yfirgefðu svæðið og gerðu yfirvöldum viðvart um staðsetningu hennar." Fyrir neðan það var listi yfir hlekki sem tengdust henni: tvær aðdáendasíður og fréttasamantekt yfir fyrstu þekktu verknaði hennar. Leit á spjallborðinu skilaði of mörgum niðurstöðum, það var ómögulegt fyrir mig að greina hismið frá kjarnanum, það var endalaust af texta í belg og biðu, ýmist greinileg vitleysa, upplýsingar sem stönguðust á við aðrar, almennar vangaveltur og persónudýrkunarinnlegg, það var ógerlegt að vita hvað af þessu var eitthvað vit í. En hún var í það minnsta alræmd. Ég andvarpaði og hélt áfram, ég mundi þurfa að rýna betur í upplýsingarnar um Rachel Lyndt seinna þegar mér gæfist tími til.

Síðasti meðlimurinn var Regent. Þar sem Armsmaster hafði sagt mér að lítið væri vitað um hann gerði ég mér ekki vonir um að finna mikið. Það kom mér þó á óvart að ég fann minna en það. Ekkert. Leitin mín í wiki grunninum birti einungis textann, "Það eru engar niðurstöður sem passa við þessa fyrirspurn. 32 mismunandi IP-tölur hafa leitað á Parahumans.net Wiki að leitarorðinu 'Regent' á árinu 2011. Viltu stofna síðuna?" Leit á spjallborðinu gaf mér ekkert heldur. Ég reyndi fjölda annarra hugsanlegra stafsetninga á nafninu hans, eins og Regence og Recant, ef ég hefði ef til vill heyrt vitlaust. Ég fann ekkert.

Ef ég hafði verið í súru skapi þegar ég kom inn í tölvustofuna, þá gerði það hvað ég fann lítið af gagnlegum upplýsingum þessi fjögur skapið enn verra. Ég beindi athyglinni að verkefninu sem átti að skila fyrir næsta Upplýsingatækni tíma, búa til nothæfa reiknivél í Visual Basic, en það var í raun of lítil vinna til að halda mér frá því að leiðast. Í verkefnavinnu síðasta fimmtudag og föstudag höfðum við nú þegar verið látin fikta með öll tólin sem við þurftum til að gera reiknivélina, svo eina vinnan var í raun að setja þetta allt saman. Ég hafði meira gaman af því að læra hluti, en að framkvæma heilalausa vinnu eins og þetta var pirrandi. Ég skeytti saman lausnunum mínum við verkefnum síðustu viku og bjó til reiknivél sem uppfyllti bara lágmarkskröfur, villuprófaði hana, færði svo forritunarskrárnar í möppu með nafninu 'kláruð verkefni' og fór aftur að vafra um veraldarvefinn. Samanlagt tók vinnan mig svona korter.

Ég prófaði að fletta upp Lung í wiki grunninum, ég hafði gert það oft áður, sem hluti af rannsóknum mínum og undirbúningi til að gerast ofurhetja. Ég vildi geta þekkt helstu óþokkana á svæðinu og vita hvers þeir væru megnugir. Leitin að 'Lung' áframsendi mig á mjög ítarlega grein um gengið hans, ABB gengið. Upplýsingarnar um Lung voru á par við það sem ég hafði fengið að kynnast nóttina áður, en það var þó hvergi minnst á ofurheyrnina né að hann væri eldvarinn. Ég íhugaði að bæta þessum upplýsingum við, en kaus að gera það ekki. Það voru öryggisvandamál sem ég þyrfti að íhuga, viðbæturnar sem ég hafði í huga gætu hæglega kveikt athygli, og menn með aðgang að bakenda vefsins gætu líklega fundið út að tengingin sem viðbæturnar kæmu frá væri úr menntaskólanum mínum, Winslow High, þaðan gætu þeir jafnvel rakið slóðina alla leið til mín. Að auki fannst mér líklegt að viðbæturnar yrðu fljótt fjarlægðar á grundvelli þess að þær væru bara órökstuddar vangaveltur.

Greinarhlutinn á eftir lýsingunni á Lung og kröftum hans var um undirmenn hans. Það var talið að hann hefði fjörutíu til fimmtíu skúrka starfandi víðs vegar í Brockton Bay, megnið af þeim ungir menn af asískum uppruna. Það þótti nokkuð óhefðbundið fyrir klíku að safna til sín meðlimum af svo mörgum mismunandi þjóðernum eins og ABB gengið gerði, en Lung hafði hafði ætlað sér að taka yfir og sameina allar asískar klíkur borgarinnar sem og margar aðrar. Þegar hann var kominn með mannaflann sem þurfti hirti hann eigur úr klíkum sem hann tók yfir og leysti þær síðan upp. Jafnvel þó austurhluti borgarinnar hefði engar stórar klíkur til að taka yfir þá var Lung enn linnulaust að kveða fólk í lið með sér. Stefnan hans núna hafði verið að taka alla inn á aldrinum tólf til sextíu ára. Það skipti ekki máli hvort þú værir klíkumeðlimur eður ei. Ef þú varst af asískum uppruna og bjóst í Brockton Bay þá kröfðust Lung og liðsmenn hans þess að þú annaðhvort gengir til liðs við ABB gengið eða veittir þeim liðsinni í formi fjármuna eða á einn eða annan hátt. Það hafði verið mikið fjallað um þetta í fjölmiðlum undanfarið, í sjónvarpi, netmiðlum og dagblöðum, og ég minntist þess að hafa séð plaggat uppi á töflu hjá skrifstofu námsráðgjafans með upplýsingar fyrir nemendur sem ABB gengið reyndi að fá í lið með sér, hvert þeir gæti leitað sér hjálpar.

Liðþjálfar Lung voru listaðir sem Oni Lee og Bakuda. Ég hafði þegar lesið mér töluvert til um Oni Lee, en það vakti forvitni mína að greinin um hann hafði nýlega verið uppfærð. Það hafði verið bætt við ítarlegri upplýsingum um kraftana hans. Hann gat fjarflutt sig á milli staða, en þegar hann gerði það þá hvarf hann ekki strax. Þegar hann fjarflutti sig annað þá hélt upprunalega sjálfið hans, eða hvað maður gat kallað það, áfram að vera til í fimm til tíu sekúndur áður en það leystist upp í örþunnt ský af kolefnisösku. Í raun mátti segja að hann gat búið til aðra útgáfu af sjálfum sér hvar sem er í grenndinni, á meðan gamla útgáfan var eftir nógu lengi til að trufla þig eða ráðast á þig. Ef það var ekki nóg til að hræða mann þá var grein um tilfelli þar sem hann hafði haldið á handsprengju, tvöfaldað sig ítrekað með fjarflutningskraftinum sínum, og beitt eftirmyndunum sínum eins og sjálfsmorðsárásarmönnum. Þegar wiki grein Oni Lee var skoðuð var svipaður rauður viðvörunarkassi til staðar og ég hafði séð á greininni um Bitch / Hellhound, en það kom þó ekkert fram um hver Oni Lee væri í raun og veru. Útfrá því sem vitað var um hann sáu yfirvöld þörf til að stimpla hann sem sósíópata. Viðvörunin tilgreindi álíka þætti, afar ofbeldisfullur, hættulegt að nálgast, ekki ögra og svo framvegis. Ég leit á myndina af honum. Búningurinn hans samanstóð af svörtum samfestingi með svörtu byssuskotabelti skávallt yfir aðra öxlina og belti fyrir hnífana hans, byssur og handsprengjur. Eini liturinn á búningnum hans var íburðarmikil djöflagríma í japönskum stíl, rauð með tveimur grænum línum niður sitthvoru megin. Að undanskilinni grímunni minnti búningurinn á einhverskonar ninju búning, sem gaf sterklega til kynna að þetta væri manneskja sem hikaði ekki við að sökkva hníf á milli rifbeinanna á þér.

Bakuda var ný viðbót, hafði verið bætt við ABB greinina fyrir tíu dögum. Myndin sýndi hana einungis frá öxlum og upp, stúlka með slétt svart hár, stór ógegnsæ hlífðargleraugu fyrir augunum og einhverskonar málmkennd gasgríma huldi neðri hluta andlitsins. Fléttaður snúrukapall með svörtum, gulum og grænum vírum hékk yfir aðra öxl hennar. Þar sem hlífðargleraugun og gasgríman huldu megnið af andilitinu hennar var ómögulegt fyrir mig að sjá hvort hún væri af asískum uppruna eins og flestir ABB meðlimir voru, sem og hversu gömul hún gæti verið.

Wiki grunnurinn tilgreindi mikið til sömu upplýsingar og Armsmaster hafði sagt mér. Bakuda hafði haldið háskóla í gíslingu og hún hafði gert það með ofurkröftunum sínum sem gerðu henni kleift að hanna og smíða hátæknisprengjur. Það fylgdi vefslóð á myndband sem bar titilinn 'Sprengjuhótun í Cornvell Háskóla', en ég kunni ekki við að spila það hér í skólanum, sérstaklega vegna þess að ég var ekki með heyrnartól. Ég mundi kíkja á það eftir skóla þegar ég væri komin heim.

Það næsta sem fangaði athygli mína var hluti greinarinnar sem bar titilinn 'Ósigrar og handtökur'. Ég fletti niður og las. Samkvæmt greininni hafði Lung orðið fyrir fjölda smærri ósigra gegn hinum ýmsu mótaðilum, allt frá Guildinu til sjálfstæðra heimaliða eins og New Wave, og gegn deildum innan Wards og Protectorate, en engu að síður hafði honum alltaf tekist að komast undan handtöku þar til síðustu nótt. Það stóð orðrétt, 'Armsmaster tókst að koma leiðtoga ABB gengisins að óvörum og yfirbuga hann, en hann virtist hafa verið illa á sig kominn eftir bardaga við keppinautagengi. Lung er í haldi í höfuðstöðvum PHQ og bíður réttarhalda sem haldin verða í gegnum fjarfundarbúnað. Miðað við umfangsmikla og vel skjalfesta sakamálasögu Lung er búist við að hann verði dæmdur til afplánunar í Birdcage fangelsinu verði hann fundinn sekur í réttarhöldunum.'

Ég dró andann djúpt og andaði rólega frá mér. Ég vissi ekki hvernig mér ætti að líða. Í raun ætti ég réttilega að vera reið Armsmaster fyrir að eigna sér svona heiðurinn af bardaga sem kostaði mig næstum líf mitt. Þess í stað fann ég spennu og tilhlökkun. Mig langaði að hrista öxlina á sessunaut mínum, benda á skjáinn og segja: "Það var ég, ég gerði þetta mögulegt! Ég!"

Með endurnýjuðum eldmóð skipti ég yfir í spjallborðaflipann og fór að skima yfir hvað fólk var að segja um fréttirnar af handtöku Lung. Það var ein færsla skrifuð af aðdáanda Lung eða mögulega gengismeðlimi ABB sem hótaði ofbeldi gegn Armsmaster. Fjöldi færslna voru beiðnir um ítarlegri upplýsingar um bardagann. Ég stoppaði á færslu þar sem velt var upp möguleikanum á að Bakuda gæti notað stórfellda sprengjuhótun sem kostað gæti þúsundir eða jafnvel hundraðþúsund óbreytta borgara lífið til að krefjast þess að Lung yrði látinn laus.

Ég reyndi að leiða möguleikann á sprengjuhótun hjá mér. Ef það gerðist yrði það á ábyrgð ofurhetja sem væru betur útbúnar og reynsluríkari en ég.

Skyndilega fattaði ég að mér hafði láðst að leita að einni manneskju. Sjálfri mér. Ég opnaði ítarlegu leitarsíðuna fyrir Parahumans.net spjallborðið og leitaði að hinum ýmsu orðum. Ég prófaði skordýr, könguló, flugnasveimi, pöddur, plága og fjölda annarra orða sem komu upp í hugann þegar ég reyndi að giska á hvaða orð fólk gæti notað til að lýsa mér eða gjörðum mínum seinustu nótt. Ég skorðaði leitina við 12 klukkustundir aftur í tímann og virkjaði leitina.

Leitin skilaði tveimur færslum. Sú fyrri var um illmenni sem gekk undir nafninu Pestilence, virk í Bretlandi. Svo virtist sem Pestilence væri ein af skikkjunum sem gátu notað 'galdra'. Það er að segja ef þú trúðir að galdrar væru í alvöru til og ekki væri um að ræða einhverja undarlega eða blekkjandi lýsingu á einhverjum sérstökum ofurkrafti.

Seinni færslan var listuð undir umræðuefninu 'Tengingar', þar sem algengt var að fólk og iðulega kvenfólk sem hafði verið bjargað undan háska skildu eftir tengiliðaupplýsingar fyrir stórbrotnar hetjur sínar, þar sem samkomur og jafnvel ráðstefnur voru skipulagðar, sem og atvinnutilboð fyrir skikkjur og fólk með dálæti á skikkjum. Flestar færslur undir 'Tengingar' voru dularfullar eða óljósar og vísuðu til hluta sem einungis aðilinn sem færslunni var beint að gat vitað.

Titill færslunnar var einfaldlega 'Padda'.

Ég opnaði hana og beið óþreyjufull á meðan gamla tölvan og úrelta skólanets modem tengingin börðust við að hlaða upp síðunni. Færslan var stutt.

> Viðfangsefni: Padda
>
> Stend í þakkarskuld. Vil endurgjalda greiðann. Hittast?
>
> Sendu skilaboð,
>
> Tt.

Tvær síður af innleggjum höfðu hlaðist á færsluna. Þrjár manneskjur höfðu skrifað að þau teldu færsluna vera eitthvað mikilvægt, á meðan fjöldi annarra gagnrýndu innleggin þeirra og kölluðu þau álhatta, slangur sem notað var á Parahumans.net fyrir samsæriskenningasmiði.

Þetta var þó þýðingarmikið innlegg fyrir mig. Ég gat ekki skilið þetta á neinn annnan hátt. Tattletale hafði fundið leið til að ná sambandi við mig.

---

[Fyrri hluti](Ormur-02.01-Aðdróttun.md) - [Næsti hluti](Ormur-02.03.md)
