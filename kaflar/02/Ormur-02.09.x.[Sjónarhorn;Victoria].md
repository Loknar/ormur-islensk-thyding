### Aðdróttun 2.9.x - Sjónarhorn; Victoria

Það voru mjög fáir hlutir, að mati Victoriu Dallon, sem voru svalari en að geta flogið. Ósýnilegi orkuskjöldurinn sem huldi líkama hennar nokkra millimetra utan við húð og föt gerði það enn betra. Hann varði hana fyrir mestu vindkælingunni en lét hana samt finna aðeins fyrir vindinum á húð hennar og hári. Pöddur klesstust ekki við andlitið á henni eins og á framrúðu á bíl, jafnvel þegar hún flaug á allt að hundrað og þrjátíu kílómetra hraða á klukkustund.

Hún kom auga á skotmarkið sitt og tók skarpa dýfu í átt að jörðinni, aukandi hraðann þar sem aðrir hefðu kosið að minnka hann. Hún lenti á malbikinu af slíku afli að sprungur mynduðust og malbikstægjur flugu upp í loftið, hún lenti á hné, fæti og öðrum handleggnum fram reiddum. Hún hélt þeirri stöðu í smá stund og leyfði liðuðu hárinu og hvítri skikkjunni að flagsa í vindinum sem hafði myndast við dýfuna hennar. Hún mætti augum andstæðings síns með stálharðri störu.

Hún hafði æft þessa lendingu í margar vikur til að ná henni rétt.

Maðurinn var um eða yfir tvítugu, af Kákasus ætt, krúnurakaður, klæddur í kjólaskyrtu með ermarnar upprúllaðar, gallabuxur og vinnuskó. Hann leit á hana í örstund og tók á rás í burtu.

Victoria glotti á meðan hann hvarf niður húsasundið. Hún stóð upp úr hnéstöðunni sem hún hafði lent í, dustaði rykið af sér og rak fingurna í gegnum hárið á sér til að laga það til. Síðan tók hún flugið aftur og flaug á eftir honum á um sjötíu kílómetrum á klukkustund.

Það tók hana innan við mínútu að ná honum, þrátt fyrir forskotið sem hún hafði veitt honum. Hún flaug rétt framhjá honum þannig að hún strauk hann. Augnabliki síðar snarstoppaði hún fyrir framan hann og horfðist í augu við hann. Eins og áður fylgdi henni eftirvindur sem lét hárið hennar og búning, skikkju og pils, flagsa á dramatískan hátt.

"Konan sem þú réðst á heitir 'Andrea Young,'" sagði hún.

Maðurinn leit um öxl, eins og hann væri að vega og meta mögulegar flóttaleiðir.

"Ekki einu sinni hugsa um það, ljóti," sagði hún við hann, "þú veist að ég næ þér eins og skot og treystu mér, ég er nú þegar nógu pirruð, ég ráðlegg þér að bæta ekki á hann með að eyða tíma mínum."

"Ég gerði ekki neitt," urraði maðurinn.

"Andrea Young!" öskraði Victoria reiðilega. Samhliða öskrinu beitti hún áru sem hún hafði. Maðurinn lyppaðist niður eins og eitthvað hefði skollið á honum. "Hún er þeldökkur háskólanemi sem var lamin svo illa að hún þurfti læknishjálp! Tennurnar hennar brotnuðu úr henni! Þú ert að reyna að segja mér að þú þarna skinnhaus með bólgna hnúa, einn af viðstöddum sem horfðu á viðbragðsaðila mæta og hlúa að henni, með einhverskonar gleðisvip, að þú hafir ekki gert neitt !?"

"Ég gerði ekkert sem vert er að hugsa um," sagði hann háðslega. Uppgert hugrekki hans rofnaði við að hann leit aftur um öxl, líkt og hann langaði að vera einhverstaðar annarstaðar akkúrat þessa stundina.

Hún flaug í átt til hans og greip með annarri í kragann hans. Í smá stund íhugaði hún að skella honum upp við húsvegg. Það hefði verið viðeigandi og uppfyllandi að skella honum nógu fast í múrsteinavegginn til að mynda sprungur í múrsteinana, fleygja honum svo í ruslagáminn við hlið þeirra.

Þess í stað sveif hún með hann upp og staðnæmdist. Þau voru nógu hátt yfir jörðinni til að honum liði illa með hæðina. Ruslagámurinn, hálftómur, var beint fyrir neðan hann en hún efaðist um að hann veitti öðru en henni einni athygli.

"Ég held að það sé öruggt að álykta að þú sért meðlimur í Empire Eighty-Eight," sagði hún og horfði í augun á honum með grjótharðri störu, "eða í það minnsta átt einhverja vini sem eru meðlimir. Svo hér er það sem er að fara að gerast. Þú munt segja mér allt sem EEE samtökin þín hafa verið að dunda, eða ég mun brjóta handleggi þína og fætur og svo muntu segja mér það."

Á meðan hún talaði skrúfaði hún upp styrkleikann á árunni sinni. Hún vissi að það virkaði þegar hann byrjaði að sprikla til að forðast augnaráð hennar.

"Farðu til fjandans, þú getur ekki snert mig. Það eru lög gegn því sem þú verður að fylgja," tautaði hann starandi yfir aðra öxlina.

Hún jók kraftinn enn meira. Líkami hennar dundi af orku - orkubylgjur sem létu alla í grennd við hana upplifa tilfinningaþrungna hleðslu lotningar og aðdáunar. Fyrir þá sem höfðu ástæðu til að óttast hana þýddi það upplifun hrárrar ógnunartilfinningu.

"Síðasti séns," sagði hún aðvarandi.

Leitt að ótti skyldi hafa svona misjöfn áhrif á fólk. Þetta tiltekna skítseyði til dæmis skall í lás og varð enn meiri þverhaus. Hún gat lesið það úr líkamsbeitingu hans áður en hann opnaði munninn - þetta var maður sem brást þannig við öllu sem hræddi hann eða kom honum úr jafnvægi, hann bar engan hug til betrunar.

"Sleiktu loðnu sveittu kúlurnar mínar," urraði hann, hrækti á hana og bætti við, "Tussa."

Hún kastaði honum frá sér. Hún hafði nægan líkamlegan styrk til að lyfta sementshrærivél í bekkpressu, þó það væri erfitt að halda jafnvægi á einhverju svo stóru og ólögulegu, jafnvel létt kast frá henni gat þýtt töluverða vegalengd. Hann flaug um þrjátíu metra áður en hann lenti á malbikinu og rann eftir því í tíu metra til viðbótar.

Hann lá grafkyrr svo lengi að Victoria var farin að óttast að hann hefði kannski hálsbrotnað við lendinguna og mænan hans væri farin í sundur. Henni létti þegar hann stundi og reyndi aumlega að staulast á fætur.

"Tilbúinn að tala?" kallaði hún, rödd hennar bergmálaði í húsasundinu. Hún hreyfði sig ekki frá staðnum þar sem hún hafði kastað honum en lét sig síga hægt til jarðar.

Styðjandi við annan fótinn með hönd sinni staulaðist hann loks á fætur, lyfti hinni höndinni og gaf henni fingurinn, hóf svo að haltra í burtu.

Hvað var þessi asni eiginlega að hugsa? Hélt hann að hún myndi bara leyfa honum að fara? Að hún myndi bara leyfa honum að vopnvæða heimskulegan skort sinn á sjálfsbjargarviðleitni gegn henni? Að hún væri ekki fær um að stíga skrefið að valda honum raunvörulegum skaða? Og til að toppa allt saman, móðga hana og ætla svo bara að labba í burtu?

"Þér væri hollast að óttast mig," hvæsti hún í gegnum tennurnar. Síðan sparkaði hún í ruslagáminn við hlið sér nógu fast til að senda hann fljúgandi niður húsasundið. Hann snerist hægt í loftinu á leiðinni að flýjandi manninum, snúningur og stefna gámsins breyttist lítið sem ekkert þegar hann lenti harkalega á manninum svo hann skall til hliðar og um koll. Gámurinn rann áfram á malbikinu með skerandi járnískri.

Í þetta skiptið stóð maðurinn ekki aftur upp.

"Djöfull," sagði hún, "Djöfull dauði drjóli dólgur." Hún flaug til hans og athugaði á honum púlsinn. Hún dæsti, og hélt svo að næstu gatnamótum. Hún fann götunöfnin á götuskiltunum, tók upp farsíma úr beltinu sínu og hringdi.

"Hæ systir, já ég fann hann. Það er, uh, eiginlega hálfpartinn vandamálið. Já. Sko, hlustaðu á mig, ég sé eftir því- þá það en getum við talað um það seinna? Já. Ég er á gatnamótum Spayder og Rock, það er svona þröngur vegur þar á milli húsanna. Niðri í bæ já. Já? Takk.

Victoria fór aftur til meðvitunarlausa mannsins, athugaði púlsinn aftur og fylgdist með hvort hann væri ekki örugglega ennþá andandi. Það liðu mjög langar fimm mínútur áður en systir hennar mætti á svæðið.

"Aftur, Victoria?" Röddin truflaði einbeitingu hennar.

"Notaðu skikkjunafnið mitt takk." sagði Victoria við stelpuna. Systir hennar var allt öðruvísi en hún, eins og dagur og nótt. Á meðan Victoria var falleg, hávaxin, glæsileg, ljóshærð, þá var Amy eins og lítil mús. Búningur Victoriu sýndi lögulegar línur hennar, með heilstykkis kjól sem náði niður á mitt læri (með stuttbuxur undir) með skikkju yfir axlirnar, hástígvél og gyllt kóróna sem leit út svona eins og geislar sólarinnar eða kóróna frelsisstyttunnar. Búningur Amy var aftur á móti bara einu skrefi frá því að vera búrka, vantaði bara að hylja alveg andlitið. Amy var hulin síðum sloppi með stórri hettu og trefli sem huldi neðri hluta andlitsins. Sloppurinn var álhvítur og hafði rauðan kross á bringunni og bakinu.

"Það vita allir hver við erum," mótmælti Amy, og tók af sér hettuna og trefilinn þannig að brúnt freyðandi krullað hár og freknuhulið andlit hennar kom í ljós.

"Það er meginregla að nota skikkjunöfn við skikkjustörf," svaraði Victoria.

"Langar þig að fara að ræða um meginreglur, Glory Girl?" spurði Amy, eins kaldhæðnislega og hún mögulega gat, "Þetta er sjötta - Sjötta! - skiptið sem þú er næstum því búin að drepa einhvern. Sem ég veit um!"

"Ég er nógu sterk til að lyfta sendibíl yfir höfðinu á mér," muldraði Victoria, "það er erfitt fyrir mig að halda alltaf aftur af mér."

"Ég er svo viss um að Carol myndi kaupa þessa línu hjá þér," sagði Amy með tón sem gaf til kynna að hún meinti það alls ekki, "En ég þekki þig betur en nokkur annar. Þegar þú ert í vandræðum með að halda aftur af þér, þá er vandamálið ekki þarna-" hún potaði í annan tvíhöfðann á Victoriu. "Heldur hérna-" hún smellti fast í ennið á systur sinni. Victoria blikkaði ekki einu sinni auga.

"Æji geturðu bara lagað hann?" bað Victoria.

"Ég er satt að segja að hugsa um að gera það ekki," sagði Amy hljóðlega.

"Ha?"

"Það eru afleiðingar Vicky. Ef ég hjálpa þér núna, hvað er að fara að stoppa þig frá því að gera þetta aftur? Ég get kallað á sjúkraliða. Ég þekki nokkra góða á borgarspítalanum. Þeir gætu líklega hjúkrað honum aftur til heilsu."

"Hey hey hey," sagði Victoria, "ekki reyna að vera fyndin. Ef hann fer á borgarspítalann mun fólk spurja spurninga og það verða eftirmálar."

"Já, ég geri mér fyllilega grein fyrir því," sagði Amy hljóðlátt.

"Þú getur ekki notað þetta svona til að refsa mér. Ég yrði dregin fyrir rétt, ákærð fyrir grófa líkamsárás og ólöglegar yfirheyrsluaðferðir. Það kæmi ekki bara niður á mér. Það kæmi niður á fjölskyldunni okkar, öllu New Wave teyminu. Á öllu sem við höfum stritað við að byggja upp."

Amy gretti sig og horfði á liggjandi manninn.

"Ég veit að þú ert ekki hrifin af ofurhetjubransanum, en myndirðu ganga svo langt? Myndirðu gera okkur fjölskyldunni þinni það? Myndirðu gera mér það?"

Amy benti á systur sína, "Það er ekki ég sem hef brotið af mér hérna. Það er ekki ég sem olli stöðunni sem er uppi núna. Það ert þú. Þú ferð yfir strikið, gengur of langt. Sem er nákvæmlega það sem fólk sem gagnrýnir New Wave óttast. Við erum ekki ríkisstyrkt. Við erum hvorki vernduð né skipulögð eða stjórnað á sama hátt og ríkisstyrktu hetjurnar. Allir vita hver við erum á bak við grímurnar. Það þýðir að við verðum að taka ábyrgð. Sú ábyrgð segir mér, sem meðlim af þessu teymi, að réttast í stöðunni sé að kalla til sjúkraliða og láta lögin um að leysa þetta mál."

Victoria dró Amy skyndilega til sín og famðaði hana. Amy streittist á móti í eitt andartak en gaf svo eftir og lét hendur sínar falla niður með síðum.

"Þetta er ekki bara eitthvað teymi, Ames," sagði Victoria við hana, "Við erum fjölskylda. Við erum fjölskyldan *þín*."

Maðurinn sem lá við fætur þeirra systra hreyfði sig örlítið og gaf frá sér langa þjáningarstunu.

"Fósturfjölskyldan mín," muldraði Amy í öxlina á Victoriu, "Og hættu að reyna að nota áruna þína til að reyna að gera mig alla fulla aðdáunar yfir hversu frábær þú ert. Það virkar ekki. Ég hef þurft að þola hana svo oft og lengi að ég er orðin ónæm."

"Svo sárt, get ekki hugsað," sagði maðurinn veiklulega.

"Ég er ekki að beita árunni minni bjáninn þinn," sagði Victoria, og lét Amy lausa úr faðmlaginu, "ég er að faðma systur mína. Æðislegu, umhyggjusömu og miskunarsömu systur mína."

Maðurinn sagði aðeins hærra, "Ég get ekki hreyft mig. Mér er kalt."

Amy gretti sig framan í Victoriu, "Ég skal laga hann. En þetta er í síðasta skiptið. Ég meina það."

Victoria ljómaði, "Þakka þér svo æðislega mikið fyrir."

Amy fór niður á hækjur við hlið mannsins og lagði hönd sína á kinn hans, "Margbrotin rifbein, viðbein í sundur, brotið kjálkabein, brotið herðablað, brotið bringubein, samfallið lunga, brotinn úlnliður, brotinn líka olnboginn-"

"Ég fatta hvað þú ert að fara." sagði Victoria.

"Gerirðu það?" spurði Amy. Síðan andvarpaði hún, "Ég var ekki einu sinni búin með helminginn af því sem er að. Þetta á eftir að taka einhvern tíma. Setjast?"

Victoria krossaði fæturna og fór í sitjanda stöðu, svífandi um þrjátíu sentimetra fyrir ofan jörðina. Amy lagðist fram á hnén og hélt hönd sinni að kinn mannsins. Spennan sem hafði bersýnilega verið í líkama hans tók að dvína og hann slakaði á.

"Hvernig hefur konan það? Andrea?"

"Betri en hún var fyrir, líkamlega," svaraði Amy, "ég lét henni vaxa nýjar tennur, lagaði allt mar og skrámur, og yfirfór hana frá hvirfli til ilja. Líkamlega ætti henni að líða eins vel og mögulegt er, eins og að hún hafi verið í heilsulind og hlúið að henni af besta næringarfræðingi, besta líkamsræktarsérfræðingi og besta lækni sem völ er á í heilan mánuð."

"Gott," sagði Victoria.

"Andlega? Sálarlega? Það er hennar að takast á við að hafa upplifað árásina. Ég get ekki krukkað með heilann hennar."

"Tjah-" byrjaði Victoria að segja.

"Já já. Ekki get ekki. Vil ekki. Það er gríðarlega flókið og ég treysti mér ekki til að reyna að fikta í heilum á fólki án þess að eiga á hættu að klúðra einhverju í leiðinni. Það er allt og sumt."

Victoria ætlaði að fara að segja eitthvað, en hætti við. Jafnvel þó þær væru ekki blóðskyldar, þá voru þær systur. Aðeins systur gátu þráttað svona endurtekið um sömu hlutina. Þær höfðu rætt þetta aftur og aftur. Frá henni séð fannst henni Amy vera að gera sér óleik með að forðast að æfa sig að nota lækningarmátt sinn á heila fólks. Það var eflaust bara tímaspursmál hvenær hún lenti í aðstæðum þar sem framkvæma þyrfti einhverja neyðarheilaskurðaðgerð og þá væri hún allt að reynslulaus sökum skoðanna sinna um heilafikt. Iðulega neitaði Amy fyrir sitt leiti að ræða þetta.

Victoriu langaði ekki að ýta á viðfangsefnið frekar á meðan Amy var að gera henni feitan greiða. Til að skipta um umræðuefni spurði Victoria, "Er í lagi að ég yfirheyri hann?"

"Já já, af hverju ekki," andvarpaði Amy.

Victoria bankaði nokkrum sinnum á ennið á manninum til að ná athygli hans. Hann gat varla hreyft sig en augu hans lutu í átt til hennar.

"Ertu tilbúinn að svara spurningunum mínum eða eigum ég og systir mín að fara og skilja þig eftir svona?"

"Ég ... kæri þig," náði hann að koma frá sér, og náði að bæta við, "Hóra."

"Reyndu það. Mér þætti gaman að fá að sjá skítseyði eins og þig með nokkur brotin bein fara í mál við ofurhetju sem á móður sem er besti lögfræðingur í Brockton Bay. Þú kannast við hana, ekki satt?"

"Brandish," sagði hann.

"Það er skikkjunafnið hennar. Skírnafnið hennar er Carol Dallon. Hún mun pakka þér saman í réttarsalnum, þér er hollast að trúa mér með það," sagði Victoria. Hún trúði því alveg sjálf. En jafnvel þó hann mundi tapa málinu gat fjölmiðlafárið sem ætti eftir að skapast valdið meira tjóni en nokkuð annað. En þessi óþokki vissi það ekki og Victoria var ekki að fara að upplýsa hann um það. Hún áréttaði við hann, "Er ég að fara að láta systur mína skilja þig eftir eins og þú ert núna, eða ertu tilbúinn til að deila með okkur upplýsingum í skiptum fyrir færri mánuði af yfirþyrmandi sársauka og að losna undan því að kveljast af liðagigt og stirðleika í beinum það sem eftir er?"

"Og risvandamál," sagði Amy, nógu hátt svo óþokkinn heyrði í henni, "Níundi hryggjarliðurinn þinn brákaðist. Það mun skerða alla taugastarfsemi í útlimum undir mitti. Ef ég skil það eftir eins og það er þá verða tærnar þínar alltaf örlítið dofnar, og þú munt eiga mjög erfitt með að ná honum upp, ef þú skilur hvað ég er að fara."

Augu mannsins galopnuðust, "Þú ert að fíflast í mér."

"Ég er með heiðurslækningaleyfi," sagði Amy við hann hátíðlega, "Mér er ekki heimilt að fíflast með svona hluti. Ég sór hippókratískan eið."

"Inniheldur það ekki að vera 'ávallt annt um sjúklinga án manngreinarálits'?" spurði maðurinn. Þegar Amy fjarlægði höndina stundi hann hátt og lengi og andardráttur hans titraði.

"Það er einungis smá hluti af því, líkt og hvernig málfresli og réttur til að bera skotvopn er bara örlítill hluti stjórnarskrárinnar. Hann virðist ekki ætla að vera samvinnuþýður, Glory Girl. Eigum við að koma okkur?"

"Nei!" hrópaði maðurinn, og strauk yfir laskaðari hliðina á sér með heilu höndinni, "Ég skal segja ykkur. Gerðu það, bara ... haltu áfram því sem þú varst að gera. Snertu mig, láttu sársaukann fara, settu mig aftur saman. Gerðu það lagaðu mig?"

Amy snerti hann. Hann slakaði aftur á og byrjaði svo að tala.

"Empire Eighty-Eight er að vinna í að teygja yfirráðasvæði sitt inn í bryggjuhverfið að fyrirskipan Kaisers. Lung er í varðhaldi og sama hvert framhaldið er þá er ABB gengið veikara en það var og mun væntanlega halda áfram að veikjast. Það þýðir að þeir munu eiga erfitt með að halda svæðunum sínum, og Empire er að huga sér til hreyfings, okkur gengur illa að fóta okkur í miðbænum."

"Hvers vegna?" spurði Victoria.

"Þessi gaur, Coil. Veit ekki hvaða krafta hann hefur, en það er eins og hann sé með sinn eigin einkaher. Fyrrum herþjónustuaðilar margir þeirra. Minnst fimmtíu sagði Kaiser, og hver og einn þeirra er vopnaður bestu græjum sem eru í boði. Brynjurnar þeirra eru léttar en sterkari en kevlar. Þú skýtur þá, þeir standa upp aftur ómeiddir innan nokkurra sekúndna. Ef þú skýtur grís í kevlar vesti geturðu allavega verið nokkuð viss um að brjóta nokkur rifbein. En það er ekki það sem er það skrýtnasta í þessu. Þetta lið? Þeir eru með einhverskonar leysigeisla á hríðskotabyssunum sínum. Ef byssukúlur duga ekki, ef þeir eru á eftir fólki í skjóli, þá skjóta þeir þessum fjólubláu leysigeislum sem bræða sig í gegnum stál. Tæta sig í gegnum hvað sem þú felur þig bakvið og brenna sig í gegnum þig líka."

"Já, við vitum af honum. Aðferðir hans virðast mjög kostnaðarsamar." sagði Victoria, "Þaulþjálfaðir hermenn, með háþróaðan vopnabúnað."

Maðurinn kinkaði kolli veiklulega, "En þrátt fyrir að hann hljóti að brenna peninga á því, þá erum við búnir að vera linnulaust í hatrammri baráttu við hann um yfirráð í miðbænum. Endalaus svæðabarátta, þar sem hvorugur nær að vinna á. Búið að vera svona í marga mánuði. Svo Kaiser sér fyrir sér að teygja yfirráð sín yfir í bryggjuhverfið nú þegar loftið er úr ABB genginu, vinna á þar sem er minni fyrirstaða. Veit ekki meira, eða neitt ítarlegra varðandi þessi plön."

"Hverjir aðrir eru að hugsa um að færa sig í bryggjuhverfið? Faultline?"

"Kellingin með viðundrahópinn sinn? Hún er málaliði, með allt önnur markmið. En kannski, ef hana langar að söðla um, þá er besti tíminn til þess núna. Með reynsluna sem hún hefur undir beltinu gæti ég jafnvel trúað því að hún myndi spjara sig vel."

"Hverjir þá? Það er mikið valdaójafnvægi í bryggjuhverfinu. Kaiser vill taka það, hann hefur klárlega upplýst undirmenn sína við hverjir aðrir séu með augastað á því."

Maðurinn hló, rembdi svo úr sér, "Ertu illa gefin stelpa? Allir eru að hugsa um að reyna að taka yfir bryggjuhverfið. Það eru ekki bara stóru aðilarnir, gengi og teymi sem eru að sækjast eftir sneið af kökunni. Það eru allir. Bryggjuhverfið er gott svæði, nánast jafn mikils virði og miðbærinn. Það er aðalsvæðið þegar kemur að aðgengi að svarta markaðinum. Kynlíf, eiturlyf, ofbeldi. Allir íbúar svæðisins eru orðnir vanir því að greiða einhverjum gjald fyrir vernd. Þetta er bara spurning um að byrja að borga nýjum verndaraðila. Bryggjuhverfið er ríkara en margir halda, og við erum að tala um að mögulega er að fara að brjótast út allsherjar stríðsástand um yfirráð þess."

Hann leit á ljóshærðu ofurhetjuna og hló. Hún barðist við að sýna ekki áhyggjurnar sem þessar samræður höfðu kveikt í svipbrigðum sínum.

Hann hélt áfram, "Viltu heyra hvað ég held? Empire Eigty Eight mun taka yfir meirihluta bryggjuhverfisins, af því að við erum nógu sterk og erum með tiltækan mannskap. Coil er að fara að stinga þumlinum inn á svæðið til þess eins að reyna að berja á okkur, ABB mun ná að halda einhverjum hluta áfram. En þið eru að fara að sjá helling af litlu aðilunum stíga upp og reyna að hösla sér völl, Über og Leet, Circus, Undersiders, Squealer, Trainwreck, Stain, og ýmsir aðrir lítt þekktir aðilar. Allir eru að fara að leggja nýjar svæðalínur og annað hvort af tvennu er að fara að gerast. Það verður stríð, þar sem almennir borgarar munu slasast og ástandið verður svart fyrir ykkur, eða gerð verða bandalög milli stóru og litlu aðilanna og ástandið verður enn svartara fyrir ykkur."

Hann fór aftur að hlæja.

"Komdu, Panacea," sagði Victoria og stóð upp, og snerti loks jörðina með stígvélunum sínum og lagaði pilsið. "Við erum búnar að heyra nóg."

"Ertu viss? Ég er ekki búin ennþá," sagði Amy við hana.

"Þú lagaðir mar, skrámur og beinbrotin?" Með öðrum orðum, allt sem gæti komið henni í vandræði.

"Já, en ég hef ekki náð að laga *allt*." svaraði Amy.

"Nógu gott," ákvað Victoria.

"Hey!" hrópaði maðurinn, "Díllinn var að þið mynduð laga mig ef ég talaði! Lagaðirðu böllinn á mér?" Hann reyndi að standa á fætur en fæturnir voru of máttlausir til að halda honum, "Hey! Ég get ekki gengið druslurnar ykkar! Ég lögsæki ykkur!"

Skyndilega sneri Victoria sér við og skrúfaði áruna sína upp, áran flæddi fram og blindaði manninn. Í smá stund voru augun hans stjörf af hræðslu. Victoria greip í kragann á honum og lyfti honum upp og urraði í eyrað á honum með röddu rétt fyrir ofan hvísl, "Reyndu það. Systir mín læknaði þig ... megnið af meiðslunum, með einungis snertingu. Datt þér einhverntímann í hug að hún gæti gert eitthvað fleira við þig? Datt þér ekki í hug að hún gæti brotið þig jafn auðveldlega? Eða breytt hörundslitnum þínum, rasistafjandi? Ég skal segja þér eitt, systir mín eflaust margfalt hættulegri en ég."

Victoria sleppti honum. Hann féll í jörðina, fætur hans máttlausir.

Á meðan systurnar tvær gengu í burtu dró Victoria upp farsímann úr beltisvasanum. Hún leit á Amy og sagði: "Þakka þér fyrir."

"Hættu þessum glæfraskap, Victoria. Ég get ekki lífgað fólk aftur upp frá dauðum og þegar þú nærð loks að drepa einhvern ..."

"Ég verð góð. Ég verð betri," lofaði Victoria samhliða því að hún sló inn símanúmer í farsímann sinn. Hún setti símann upp við eyrað, "Halló, neyðarlínan? Óska eftir sérstakri línu. New Wave, Glory Girl. Yfirbugaður glæpamaður fyrir ykkur að handtaka, engir kraftar. Nei, liggur ekkert á, ég get beðið."

Victoria leit um öxl á þrjótinn, skríðandi um með máttlausa fæturna, "Er hann ekki að fara að standa upp aftur?"

"Hann verður dofinn frá mitti og niður í svona þrjá tíma í vibót. Vinstri handleggurinn hans verður þannig líka, hann er ekki að fara að komast langt á einum útlim. Hann verður líka með dofnar tær í góðan mánuð eða svo," sagði Amy brosandi.

"Ekki gerðirðu hann í alvöru ..."

"Nei nei. Brotni hryggjarliðurinn var lygi, og ég skemmdi ekkert, ég gaf honum bara langvarandi dofa sem hjaðnar á endanum. En hann veit það ekkert. Ótti og efi mun sjá um rest, og hugmyndin verður eflaust að sjálfuppfylltum spádómi."

"Amy þó!" Victoria hló og faðmaði systur sína með öðrum handleggnum, "Varstu ekki að segja rétt áðan að þú vildir ekki rugla í hausunum á fólki?"

---

[Fyrri hluti](Ormur-02.09.md) - [Næsti kafli](../03/Ormur-03.01-Æsingur.md)