*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

## Kafli 2 - Aðdróttun

### Aðdróttun 2.1

Ég vaknaði við dempað hljóðið frá útvarpinu inni í baðherberginu. Ég teygði mig í vekjaraklukkuna mína og sneri henni að mér. 6:28. Sem gerði daginn í dag að nokkuð venjulegum virkum degi. Klukkan var stillt á að hringja klukkan sex þrjátíu, en ég var nánast alltaf vöknuð á undan henni, vegna þess að pabbi var alltaf í sturtunni á sama tíma. Venjur skilgreindu okkur.

Þegar ég reis upp fann ég öldu af þreytu flæða yfir mig og velti ég fyrir mér hvort ég væri að verða veik. Það tók mig nokkur augnablik starandi fram fyrir mig að muna atburði næturinnar. Ekki furða að ég var þreytt. Ég kom heim, laumaðist inn og fór að sofa um hálf fjögur, fyrir aðeins þremur klukkustundum síðan. Að auki hafði svefninn í þessa þrjá tíma verið slitróttur.

Ég neyddi mig fram úr rúminu. Ég notfærði mér þrælslund mína til rútínunnar, það var kominn tími á að fara á fætur, að liggja lengur í rúminu stóð ekki í boði. Ég klæddi mig lufsulega í jogging galla, rölti niður í eldhús og þvoði mér í framan í eldhúsvaskinum, í baráttu við að halda mér vakandi. Ég sat við eldhúsborðið að klæða mig í strigaskóna þegar pabbi kom niður stigann í baðsloppnum sínum.

Pabbi minn var ekki með það sem maður gæti kallað aðlaðandi líkamsbyggingu. Hann var tágrannur, með veika höku, hárið var farið að þynnast og skalli tekinn að myndast, stór augu og ekki hjálpuðu gleraugun sem ýktu stærð augna hans enn frekar. Þegar hann gekk inn í eldhúsið og sá mig gáfu svipbrigðin á honum til kynna að hann væri hissa að sjá mig þar. En þannig hegðaði pabbi minn sér alltaf: sífellt ráðvilltur, og ráðstola jafnvel.

"Góðan daginn vina," sagði hann og hélt áfram inn í eldhúsið og hallaði sér niður og kyssti mig á kollinn.

"Hæ pabbi."

Hann var þegar labbandi í átt að ísskápnum þegar ég hafði svarað. Hann leit á mig yfir öxlina, "Þreyta í minni?"

"Hunh?"

"Þú hljómar eitthvað niðurdregin," sagði hann.

Ég hristi hausinn, "Þreytt, ég svaf frekar illa."

Ég heyrði beikon lenda á steikarpönnunni. Það var farið snarka í því þegar hann sagði: "Þú veist, þú gætir farið aftur upp í rúm, sofið í klukkutíma í viðbót. Þú ert ekki bundin að því að fara út að skokka."

Ég brosti. Það var jafn pirrandi og það var sætt að pabba mínum var illa við skokkið mitt. Hann óttaðist um öryggi mitt, og átti bágt með að láta tækifæri fram hjá sér fara að ýja að því að ég ætti að hætta því, eða vera varari um mig, eða fá mér kort í líkamsræktarstöð. Ég var ekki viss hvort áhyggjur hans myndu aukast eða minnka ef ég segði honum frá ofurkröftunum sem ég hafði öðlast.

"Þú veist það vel pabbi. Ef ég fer ekki í dag þá verður erfiðara fyrir mig að halda mig við að skokka á morgun."

"Ertu með þarna, ehm ..."

"Ég er með piparúðann í vasanum," svaraði ég. Hann hallaði höfðinu fram til samþykkis. Örfáum andartökum síðar áttaði ég mig á því að ég var ekki með úðabrúsann í vasanum. Hann var enn í hryggjarbrynjunni á búningnum mínum, sem var falinn í rennunni í kjallaranum. Það greip mig sektarkennd þegar ég áttaði mig á að ég hafði logið að föður mínum.

"Appelsínusafa?" spurði hann.

"Ég skal sækja hann," sagði ég og sótti fernu af appelsínusafa í ísskápinn. Ég greip í leiðinni flösku af eplamús. Þegar ég settist við borðið var pabbi að skella ristuðu brauði á pönnuna með beikoninu áður en hann setti hana á plattann á eldhúsborðinu. Eldhúsið angaði af matseldinni. Ég setti smá eplamús á diskinn minn.

"Manstu hver Gerry er?" spurði pabbi mig.

Ég yppti öxlum.

"Þú hittir hann einu sinni eða tvisvar þegar þú heimsóttir mig í vinnuna. Stór strákur, svolítið klunnalegur, svartur, með írskan hreim?"

Ég yppti öxlum aftur og greip ristað brauð og smá beikon af pönnunni. Pabbi minn starfaði hjá Dockworkers Association, sem talsmaður stéttarfélagsins og yfirmaður ráðninga. Með ástandið eins og það var í bryggjuhverfinu þýddi það að pabbi vann í raun við að tilkynna fólki að engin störf væru í boði dag eftir dag.

"Ég var að heyra að hann fann vinnu. Gettu hjá hverjum."

"Veitiggi," svaraði ég, með munninn hálffullan af mat.

"Hann ætlar að gerast einn af undirmönnum Über og Leet."

Ég lyfti augabrúnunum. Über og Leet voru ofurillmenni með tölvuleikjaþema. Þeir voru eiginlega eins óhæfir og illmenni gátu verið samhliða því að forðast endalaust réttvísnina. Þeir komust varla inn á B-lista.

"Munu þeir láta hann ganga í einkennisbúningi? Skærir litir, tron þema?"

Pabbi minn flissaði, "Sennilega."

"Við eigum að fjalla um hvernig ofurkraftar hafa haft áhrif á samfélagið í heimsmálatímum í dag. Kannski ég nefni þetta."

Við borðuðum hljóðalaust í eina tvær mínútur.

"Ég heyrði þig koma inn í nótt," sagði hann.

Ég kinkaði bara kolli og fékk mér annan bita af ristabrauðinu, jafnvel þó hjartslátturinn minn þrefaldaðist og hugur minn fór á fullt að finna afsakanir.

"Eins og ég sagði," sagði ég loks, horfandi niður á diskinn minn, "ég bara gat ekki sofið. Hugurinn reikaði endalaust. Ég fór framúr rúminu og reyndi að gera líkamsræktaræfingar á gólfinu, en það hjálpaði ekki, svo ég endaði á að taka næturskokk um hverfið." Þetta var ekki alveg haugalygi, ég hafði átt slíkar nætur og ákveðið að taka næturskokk til að róa hugann, en síðastliðin nótt hafði að vísu verið eitthvað alveg annað.

"Í alvöru talað Taylor," svaraði pabbi, "Þetta er enganvegin öruggt svæði til að ferðast um fótgangandi um miðja nótt."

"Ég var með piparúðann með mér," svaraði ég í mótmælatón og full dramatískt. Það var í það minnsta sannleikurinn.

"Hvað ef einhver kemur þér að óvörum? Einhver vopnaður hníf eða jafnvel byssu?" spurði pabbi mig.

Eða vopnaður eldkröftum og getu til að vaxa rakvélabrynju og klær? Ég fann skömmustutilfinningu malla í maganum á mér yfir áhyggjum pabba af mér. Tilfinningin var sérstaklega beitt núna þar sem áhyggjur hans voru sérstaklega réttmætar. Ég hafði verið hársbreidd frá því að týna lífinu í nótt.

"Hvað er að angra þig svo mikið, að það veldur þér kvíða sem rænir þig svefni?" spurði hann mig.

"Skólinn," svaraði ég og barðist við kökk sem myndaðist skyndilega í hálsinum, "Vinir, eða skortur þar á."

"Er það enn í gangi? Hefur það ekkert lagast?" spurði hann, og passaði sig greinilega á að nefna ekki fílinn í stofunni, gerendurna.

Ef það hefði lagast þá væri það ekki að angra mig, hugsaði ég. Ég yppti bara öxlum og neyddi mig til að fá mér annan bita af ristabrauðinu. Öxlin mín tók smá kipp við sársaukann frá marblettnum sem ég hafði fengið um nóttina. Eins mikið og matarlystin var horfin þá vissi ég að maginn í mér mundi gaula um hádegisbilið ef ég neyddi ekki í mig restina sem ég var með á disknum mínum. Og það var án þess að taka með í reikninginn brennsluna við skokkið, hvað þá alla áreynslu næturinnar?

Þegar pabbi minn áttaði sig á að ég hefði ekki svar fyrir hann, hélt hann áfram að borða. Hann átti eftir einn bita þegar hann lét gaffalinn falla á diskinn svo í honum glamraði.

"Ekki meira næturbrölt," sagði hann, "Annars set ég bjöllur á útihurðarnar."

Ég sá að honum var fúlasta alvara. Ég kinkaði bara kolli og lofaði sjálfri mér að vera meira varkár. Þegar ég kom heim í nótt hafði ég verið svo þreytt og aum að mér hafði misfarist að passa að ekki heyrðist í hurðinni þegar ég opnaði hana, skröltið í lásnum eða marrið í gólfjölunum sem voru eldri en ég.

"Þá það," sagði ég, "Fyrirgefðu." Þessi orð bættu á sektarkenndina. Afsökunarbeiðnin mín var einlæg tilfinningarlega en ég sagði hana vitandi að ég var ekki að fara að standa við loforðið um að þvælast ekki út á næturnar. Það var rangt af mér og ég fann það.

Hann brosti til mín með svip sem leit út eins og afsökunarbeiðni á móti.

Ég kláraði matinn af disknum mínum og stóð upp, setti diskinn í vaskinn og skolaði af honum.

"Þú ætlar út að skokka?"

"Já," svaraði ég og setti diskinn í gömlu uppþvottavélina, ég beygði mig niður og knúsaði pabba þar sem hann sat í stólnum sínum áður en ég hélt að útidyrahurðinni.

"Taylor, ertu byrjuð að reykja?"

Ég leit á hann og hristi hausinn.

"Hárið á þér er, uhm, brennt. Á endunum, þarna."

Ég hugsaði aftur til atburða næturinnar. Þetta hafði eflaust gerst þegar eldtungur Lung höfðu hæft mig í bakið uppi á þakinu.

Ég yppti öxlum og sagði: "Ofninn, kannski?"

"Gerðu það farðu varlega," sagði pabbi við mig með áherslu á hvert orð fyrir sig. Ég meðtók orðin frá honum, hélt svo út um dyrnar og tók á harðasprett eins hratt og ég gat um leið og ég var komin út fyrir keðjuhliðið á grindverkinu við hlið hússins.

---

[Fyrri kafli](../01/Ormur-01.06.x.[Sjónarhorn;Danny].md) - [Næsti hluti](Ormur-02.02.md)
