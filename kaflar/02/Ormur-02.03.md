*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Aðdróttun 2.3

Mér gafst ekki tími til að hugleiða vandlega skilaboðin til mín frá Tattletale. Bjallan hringdi og ég varð að drífa mig að loka öllu og skrá mig út af tölvunni áður en ég hélt af stað í næsta kennslutíma. Á meðan ég gekk frá skóladótinu mínu áttaði ég mig á að ég hafði sokkið svo djúpt í að rannsaka illmenni seinustu nætur og í skilaboðin frá Tattletale að áhyggjur mínar af yfirvofandi vandræðum vegna fjarverunnar á föstudaginn höfðu tímabundið gleymst. Ég fann kvíðann hellast aftur yfir mig þegar ég áttaði mig á að þau vandræði væru enn yfirvofandi og mundu án vafa finna mig áður en skóladeginum lyki.

Madison var nú þegar í sætinu sínu þegar ég kom inn í kennslustofuna. Tvær stelpur hölluðu sér sitthvoru megin fram á borðið hennar, allar þrjár flissuðu þegar þær sáu mig. Tíkur.

Sætið sem ég hafði valið mér var lengst til hægri á fremsta bekk, næst hurðinni. Hádegishléið og lok skóladags voru tímarnir þar sem tríóið virtist einbeita sér að mér, svo ég reyndi að staðsetja mig eins nálægt dyrunum og mögulegt var til að geta forðað mér hratt. Ég tók eftir polli af appelsínusafa í sætinu á stólnum, og tómri plastflösku á gólfinu undir stólnum. Madison hafði ætlað sér að skora tvennu. Þetta var hvort í senn 'hrekkur' og áminning um hvernig þær höfðu farið með mig síðastliðinn föstudag. Pirruð forðaðist ég að líta til Madison og tók laust sæti nokkrum borðum aftar.

Herra Gladly gekk inn í kennslustofuna, hann var lágvaxinn og unglegur, nánast þannig að maður gat tekið hann í misgripum fyrir menntaskólanemanda. Það tók hann nokkrar mínútur að hefja kennslustundina en hann gaf okkur að endingu fyrirmæli um að skipta okkur í fjögurra manna hópa, bera saman heimavinnuna innan hópsins og undirbúa stutta samantekt fyrir restina af nemendunum. Hópurinn með bestu kynninguna mundi vinna verðlaunin sem hann hafði nefnt á föstudaginn, gotterí úr sjálfsalanum.

Það voru hlutir eins og þessi sem gerðu herra Gladly að kennaranum sem mér líkaði síst við. Mig grunaði að hann mundi eiga mjög erfitt með að skilja þá afstöðu mína, en þetta var aðeins eitt atriði af mörgum sem mótuðu skoðun mína. Mig grunar að hann hafi aldrei leitt hugann að því hvernig svona kennsluhættir hentuðu á engan hátt nemendum sem tilheyrðu hvorki neinum vinahóp né klíku innan skólans. Hvað þá þær neikvæðu skoðanir sem slíkir nemendur höfðu um hann og hans kennsluhætti. Hann gerði bara ráð fyrir því að allir elskuðu hópavinnu þar sem það gerði öllum kleift að tala við og umgangast vini sína í áfanganum.

Á meðan nemendur pöruðu sig saman í hópa ákvað ég að ljúka einu af í stað þess að dúsa eins og ræfill í sætinu mínu. Ég stóð upp og gekk að kennaraborðinu fremst í stofunni.

"Herra Gladly?"

"Kallaðu mig herra Gé. Gladly er ættarnafnið mitt og faðir minn er alltaf kallaður herra Gladly." útskýrði hann fyrir mér með uppgerðum hörkutón.

"Afsakið, uh, herra Gé. Mig vantar nýja kennslubók."

Hann varð undrandi á svip, "Hvað kom fyrir bókina þína?"

Gegnbleytt með greipaldinsafa af þremur herfum, "Ég týndi henni," laug ég.

"Þessar bækur eru ekki ódýrar, þeir rukka þrjátíuogfimm dali fyrir stykkið. Ég býst ekki við greiðslu núna, en-"

"Ég skal borga þér það fyrir lok vikunnar," greip ég fram í fyrir hann.

Hann rétti mér eintak af kennslubókinni og ég leit yfir kennslustofuna áður en ég gekk í áttina að eina hópnum sem var ekki fullmannaður: Sparky og Greg. Við höfðum verið saman í hóp nokkrum sinnum áður, afgangurinn þegar allir vinir og grúppur höfðu hópað sig saman.

Sparky öðlaðist gælunafnið sitt þegar kennari sem kenndi þriðja árs nemum hafði kallað hann það í háðstón, það festist við hann upp að því marki að mig grunaði að einungis móðir hans vissi hvað raunvörulega hét. Hann var trommari, síðhærður, og svo úr tengslum við raunvöruleikann að þú gast hætt að tala við hann í miðri setningu og hann tæki ekki eftir því. Hann sveif bara í gegnum lífið í einhverju móki, væntanlega þar til hann sneri sér að því sem hann brann fyrir, sem var hljómsveitin hans.

Greg var akkúrat hið gagnstæða. Hann var greindur yfir meðallagi, en gat engan veginn tamið sér að hugsa áður en hann talaði svo hugsanir hans flæddu oft beint úr munninum hans - hugsanir sem voru iðulega hömlulausar. Stefnulausar. Það var í raun auðveldara að vera bara með Sparky í hóp og vinna hópavinnuna ein heldur en að vinna með Greg.

Ég tók upp minn hluta heimanámsins úr nýja bakpokanum mínum. Herra Gladly hafði beðið okkur um að gera lista yfir það hvernig skikkjur höfðu haft mótandi áhrif á samfélagið. Í pásunum sem ég hafði tekið á undirbúningi fyrir fyrsta ferðalagið mitt í ofurhetjubúningnum mínum hafði mér tekist að púsla saman listaverkefninu mínu og taka saman yfirgripsmikinn lista fyrir heimsmálatímann. Ég hafði meira að segja tekið saman blaðaúrklippur sem rökstuddu mál mitt. Ég var nokkuð sátt með útkomuna.

"Ég kom ekki miklu í verk," sagði Greg, "ég datt alveg inn í þennan nýja leik og hann er virkilega góður, hann heitir Space Opera, hafið þið spilað hann?"

Heil mínúta leið og hann var enn að gaspra um leikinn, jafnvel þó ég veitti talinu hans enga eftirtekt og reyndi ekki einu sinni að þykjast vera að hlusta á það sem hann sagði, "... þið verðið að hafa í huga að þessi leikur hefur ákveðið þema sem ég hef virkilega verið að detta ofan í undanfarið, allt frá því ég byrjaði að horfa á þessa nýju japönsku teiknimyndaþætti sem heita - ó hæ Julia!" Greg sleit sig frá einhliða samtali sínu og veifaði af orku og eldmóð sem fékk mig til að skammast mín smá að sitja við hlið hans. Ég leit við og sá eina vinkonu Madison mæta of seint í kennslutímann.

"Má ég vera í hópi með Madison?" spurði Julia herra Gladly.

"Það væri ekki sanngjarnt. Hópur Greg vantar einn í viðbót. Vertu með þeim." sagði herra Gladly.

Julia gekk í átt að okkur og setti upp fýlusvip. Bara rétt nógu hátt svo við heyrðum muldraði hún með viðbjóði, "Oj.", ég var sama sinnis með að fá hana með okkur í hópinn.

Með þessu tók kennslustundin dýfu. Fjögurra manna hópurinn sem Madison var í færði sig svo þær voru staðsettar við hliðina á okkur, sem gerði Juliu kleift að spjalla við þær samhliða því að hún sat með okkur. Nærvera þessara vinsælu og aðlaðandi stelpna rændu Greg allri athygli og hann reyndi ítrekað að taka þátt í samræðum þeirra en það eina sem hann uppskar var að þær sögðu honum að hætta að tala við þær eða hunsuðu hann. Það var neyðarlegt að horfa upp á það.

"Greg," sagði ég og reyndi að beina athygli hans frá hinum hópnum og að hópavinnunni, "Þetta er það sem ég gerði um helgina. Hvað finnst þér?"

Ég rétti honum heimavinnuna mína. Hann mátti eiga það, hann las gaumgæfilega yfir hana og af fullri athygli.

"Þetta er virkilega vel gert, Taylor," sagði hann þegar hann var búinn.

"Má ég sjá?" sagði Julia. Áður en ég gat stöðvað hann afhenti Greg henni verkefnið mitt eins og góður strákur. Ég horfði á hana skima yfir það og henda því svo á borðið hjá hópnum hennar Madison. Þær flissuðu.

"Komdu með það aftur," sagði ég.

"Koma með hvað aftur?" svaraði Julia.

"Madison," sagði ég án þess að gefa Juliu gaum, "Skilaðu því."

Madison, sæt, grönn, stelpan sem helmingur strákanna í stofunni var skotinn í, sneri sér við og náði að sameina svip og tón með slíkum hégóma að fullorðinn maður hefði hrokkið við, "Enginn er að tala við þig, Taylor."

Þar fór það. Fyrir utan að hlaupa og klaga í kennarann þá var ekki séns að ég fengi verkefnið mitt aftur, og hverjum sem fannst sá valmöguleiki vera í boði hafði greinilega aldrei gengið í framhaldsskóla. Greg leit á mig og stelpurnar til skiptis í einhverskonar kvíðakasti áður en hann dró sig til baka í eitthvað þögult vonleysi, Sparky hvíldi höfuðið á borðinu sínu, annaðhvort sofandi eða nálægt því, ég sat eftir ein og það sauð á mér. Ég gerði tilraun til að reyna að bjarga því sem hægt var en að fá Greg til að einbeita sér var ómögulegt, hann bað mig endurtekið afsökunar og reyndi svo ítrekað að sannfæra stelpurnar væmnislega um að skila verkefninu mínu aftur. Tíminn rann út og herra Gladly valdi einn nemanda úr hverjum hóp til að kynna samantekt hópsins.

Ég andvarpaði þegar herra Gladly valdi Greg til að kynna fyrir hópinn okkar og neyddist til að horfa á Greg gera það svo illa að herra Gladly bað hann að setjast aftur niður áður en hann hafði lokið við kynninguna. Greg var einn af krökkunum sem ég sá alltaf fyrir mér að fengu kennarana til að líða mjög óþægilega í hvert sinn sem þeir réttu upp hönd í tíma. Krakkar sem tóku tvisvar sinnum lengri tíma en þörf var á að svara spurningum, og höfðu iðulega einungis að hluta til rétt fyrir sér eða leiddust út í það að tala um eitthvað allt annað og þannig afvegaleiða umræðuna. Ég í raun skildi ekki hvers vegna herra Gladly hafði valið Greg til að kynna fyrir hópinn okkar.

Það sem gerði illt verra var að í framhaldinu fékk ég að horfa á Madison þylja upp mjög vel hljóðandi listann minn yfir þau áhrif sem skikkjur höfðu haft á heiminn. Hún stal nánast öllum atriðunum mínum; tísku, hagfræði, Tinkers og tækniframförum, þá staðreynd að búið var að laga til kvikmyndir, sjónvarpsefni, tímarit og fleira til að koma til móts við fræga einstaklinga og svo framvegis. Hún fór þó ranglega með útskýringarnar á hvernig löggæsla hafði breyst. Meginpunkturinn minn hafði verið að með hæfar skikkjur að minnka starfsálag og takandi yfir erfiðari löggæsluverkefni, þá gæti fólk á öllum sviðum löggæslunnar fjárfest meiri tíma í þjálfun og að auka hæfileika sína og skapa betri og fjölhæfari lögreglu. Madison lét það bara hljóma eins og löggur fengju fleiri frídaga.

Herra Gladly útnefndi annan hóp sem sigurvegara, einkum vegna þess yfirgengilega fjölda atriða sem sá hópur hafði komið með, en tók fram að greinargóð rök með hverju atriði hjá hópi Madison hefðu verið mjög nálægt því að sigra. Að því loknu fór hann yfir í fyrirlesturinn sinn.

Það sauð á mér og ég gat varla einbeitt mér af fyrirlestrinum, smelluhljóð dundu í huga mínum og ég fann hvernig krafturinn minn togaði athygli mína frá jaðri meðvitundar minnar og gerði mig meðvitaða um hverja einustu pöddu í 160 metra radíus. Ég gat bælt áhrifin niður en einbeitingin sem fór í það í bland við reiði mína gagnvart Madison og herra Gladly var nógu truflandi til að gera einbeitingu að fyrirlestrinum litla sem enga. Mér varð litið á Sparky, góð hugmynd hugsaði ég og lagði höfuðið á skrifborðið. Þreyta vegna atburða næturinnar læddist aftan að mér og ég barðist við að dotta ekki. Í það minnsta lét það kennslustundina líða hraðar. Mér brá þegar bjallan hringdi.

Á meðan allir gengu frá hlutunum sínum og héldu af stað úr kennslustofunni nálgaðist herra Gladly mig og sagði hljóðlega: "Ég vil fá að ræða við þig í nokkrar mínútur, takk."

Ég bara kinkaði kolli og gekk frá bókunum mínum og beið eftir að kennarinn lyki viðræðum við sigurhópinn um hvar og hvenær þau fengju verðlaunin sín.

Þegar bara ég og hann vorum eftir í stofunni ræksti hann sig og sagði: "Ég er ekki hálfviti, skilurðu."

"Allt í lagi," svaraði ég, ekki viss hvernig ég ætti að bregðast við.

"Ég hef einhverja hugmynd um hvað fer fram í kennslustofunni minni. Ég veit ekki nákvæmlega hver, en ég veit að einhverjir aðilar eru að gera þér lífið leitt."

"Einmitt," sagði ég.

"Ég sá sóðaskapinn í sætinu þar sem þú situr venjulega í dag. Ég man eftir atvikinu fyrir nokkrum vikum þar sem smurt hafði verið lími á bæði borðið þitt og stólinn. Svo er það atvikið í byrjun ársins. Allir kennararnir þínir hittust og funduðu um það."

Ég var ófær um að horfa framan í hann þegar hann bar upp seinasta hlutinn. Ég horfði niður á fæturna mína.

"Og ég giska á að það séu fleiri uppákomur sem ég veit ekki um?"

"Já," sagði ég, enn horfandi niður. Það var erfitt að útskýra hvernig mér leið með þetta samtal. Ég var þakklát, held ég, að einhver hefði gefið þessum hlutum gaum, en á sama tíma var ég örg að þessi einhver skyldi vera herra Gladly. Mér leið að auki skömmustulega, eins og ég hefði labbað á hurð og einhver væri að reyna of mikið að ganga úr skugga um að ég væri ómeidd.

"Ég spurði þig eftir atvikið með límið. Ég spyr þig aftur nú. Mundir þú vilja koma upp á skrifstofu með mér, og við ræðum þessi mál við skólastjórann og aðstoðarskólastjóra?"

Eftir nokkra umhugsun leit ég upp og spurði hann: "Hvað myndi gerast?"

"Við mundum eiga samræður um það sem er í gangi. Þú mundir nafngreina þann eða þá aðila sem þú telur ábyrga, og hver og einn þeirra yrði kallaður inn á einstaklingsfund við skólastjórann."

"Og yrði einhverjum þeirra vísað úr skólanum?" spurði ég þó ég taldi mig vita svarið.

Herra Gladly hristi höfuðið, "Ef næg sönnun er fyrir hendi, verður þeim veitt áminning og mögulega vísað frá skóla í nokkra daga, nema ef um er að ræða eitthvað mjög alvarlegt. Frekari brot gætu leitt til lengri frávísana eða brottvísunar."

Ég gaf frá mér kaldan hlátur, fann gremjuna velgjast upp, "Frábært. Munu missa nokkra daga úr skóla, og aðeins ef ég get fært fram óyggjandi sannanir um að viðkomandi standi á bak við þetta allt saman ... og hvort sem þeim er refsað eða ekki, þá yrði þetta þeim frekari hvatning til að gera mér lífið leitt sem hefnd fyrir að klaga."

"Ef þú vilt að hlutirnir lagist, Taylor, þá verðurðu að byrja einhverstaðar."

"Þetta er ekki að byrja einhverstaðar. Þetta er að skjóta mig í fótinn," sagði ég og setti bakpokann minn á öxlina. Þegar hann var seinn að svara mér yfirgaf ég kennslustofuna.

Emma, Madison, Sophia og hópur annarra stelpna stóðu á ganginum og biðu eftir mér.

---

[Fyrri hluti](Ormur-02.02.md) - [Næsti hluti](Ormur-02.04.md)