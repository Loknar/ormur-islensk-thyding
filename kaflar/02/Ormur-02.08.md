*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

### Aðdróttun 2.8

"Kallaðu hundana þína til baka!" öskraði Brian.

Stærsti hundurinn, ljótur rottweiler eða hugsanlega blendingur að megninu rottweiler, læsti kjaftinum í vinstri úlnliðinn á mér. Hnén mín kiknuðu við sársaukann, sem jókst þegar hundurinn skellti höfðinu til hliðar og greip ofar í handlegginn á mér. Ég datt, og samstundis voru hinir hundarnir tveir - þýskur fjárhundur og hárlaus terrier sem vantaði bæði eitt auga og eitt eyra - komnir á mig.

Þýski fjárhundurinn gelti og glefsaði í andlitið á mér, stöku sinnum greip skolturinn í hárið á mér sem hékk fyrir andlitinu svo það kipptist í það. Terrierinn skiptist á að klóra mig með framþófunum og rífa með tönnunum í buxurnar og afturhluta peysunnar.

Á meðan þeir tveir djöfluðust í mér hélt rottweilerinn handleggnum á mér föstum í kjaftinum á sér og byrjaði að toga, eins og hann ætlaði að draga mig einhvert. Ég gnísti saman tönnunum af sársauka frá handleggnum og reyndi að láta mér detta einhvern mótleik í hug sem var ekki bara að vöðla mér saman í fósturstellingu og reyna að verja andlitið, handleggi og fætur.

"Kallaðu helvítis hundana til baka!!" heyrði ég Brian orga.

Ég fann tönn eða kló grípa í og rífa annað eyrað. Mér var svo brugðið við það að ég missti alla stillingu og gaf frá mér grenjandi öskur.

Örfáum sekúndum seinna, mun lengri tími en það hljómar þegar hópur hunda er að ráðast á þig, heyrðist blístur. Um leið og hundarnir heyrðu blístrið létu þeir af árásinni á mig. Eineygði terrierinn gaf mér eitt ógnandi gelt áður en hann hélt urrandi í burtu með hinum hundunum, eins og hann hefði þurft að koma því frá sér til að róa sig.

Lisa og Alec hjálpuðu mér á fætur. Ég skalf eins og lauf. Ég greip með hægri handleggnum utan um þann vinstri þar sem rottweilerinn hafði hangið í honum, bæði til að reyna að hætta að skjálfa og vegna sársaukans. Tár höfðu sprottið fram í endum augna minna og ég beit tönnunum svo fast saman að mig verkjaði í kjálkann.

Í hinum enda rýmisins stóð Brian og nuddaði aðra bakhöndina. Hundarnir þrír sátu prúðir í röð í um þriggja metra fjarlægð frá stelpu sem lá í gólfinu. Það rann blóð úr báðum nösum á hennar. Ég þekkti hana af myndunum sem ég hafði séð á wiki síðunni hennar. Rachel Lindt. Hellhound. Bitch.

"Ég *virkilega* hata það," öskraði Brian að stelpunni og lagði ríka áherslu á orðið 'virkilega', "þegar ég á engra kosta völ en að slá þig svona."

Bitch staulaðist á fætur og studdi sig við vegginn andspænis mér, þannig að hún hefði betri yfirsýn yfir herbergið. Betri yfirsýn yfir mig. Að sjá hana í eigin persónu staðfesti hvað mér hafði fundist um myndina hennar á netinu. Hún var ekki aðlaðandi. Óvingjarnleg manneskja hefði líklega sagt hana líta út eins og slátrara, og ég fann ekki fyrir vott af vinsemd í garð hennar. Megnið af líkamsbyggingu hennar hefði passað betur á strák en stelpu. Hún hafði ferkantað andlit, þykkar augabrúnir og nef sem hafði greinilega brotnað oftar en einu sinni - hugsanlega brotnað aftur rétt í þessu, miðað við blóðið sem dreitlaði úr nösunum á henni. Hvað líkamsbyggingu hennar varðaði þá var hún þéttbyggð án þess að vera feit. Mjaðmirnar hennar voru stærri og breiðari en mínar mjaðmir plús hendur niðri með síðum samanlagt, hún var með þykkari og breiðari búk og meira kjöt á beinunum. Hún var klædd í stökkstígvél, svartar rifnar gallabuxur og grænan hermannajakka yfir dökkgráa hettupeysu. Rauðbrúnt hárið hennar var klippt nokkuð stutt.

Ég dró djúpt inn andann. Síðan spurði ég, hægt svo ég mundi ekki stama gegnum orðin eða röddin skjálfa, "Hvers vegna í fjandanum gerðirðu þetta?"

Hún svaraði ekki. Þess í stað sleikti hún blóðið af efri vörinni og brosti. Þetta var grimmt, sjálfsumglatt, háðungar bros. Jafnvel þó hún sjálf væri hálf völt hallandi sér upp við vegginn með fossandi blóðnasir þá var eins og í höfðinu á henni hefði hún sigrað mig. Eða eitthvað.

"Fjandakornið!" öskraði Brian. Hann hélt áfram öskrandi eitthvað meira, en ég var hætt að geta heyrt það sökum hvínandi suðs frá kraftinum mínum sem yfirgnæfði allt hljóð sem barst eyrum mínum. Ég tók eftir að ég var með kreppta hnefana, af venju neyddi ég mig til að slaka þá.

Síðan reyndi ég, eins og ég hafði gert svo oft áður síðustu daga og vikur, að finna ástæðu sem réttlætti að ég myndi ekki berja frá mér. Þetta hugsanaferli var nánast sjálfvirkt. Þegar hafði komið að gerendunum í skólanum hafði ég alltaf þurft að taka tíma til að róa mig niður og minna mig á hvers vegna ég gat ekki, eða hvers vegna það yrði mjög slæmt fyrir mig, að grípa til hefnda.

Í nokkur andartök fannst mér ég svífa. Um svipað leiti og ég áttaði mig á að ég fann enga ástæðu til að svara ekki fyrir mig, tók ég eftir að ég hafði rifið mig lausa úr höndum Lisu og Alecs og tekið á rás þvert yfir herbergið. Ég leitaði í pöddurnar mínar og uppgötvaði að ég hafði verið að nota kraftinn minn án þess að taka eftir því. Þær voru nú þegar farnar að streyma inn um dyrnar og gluggana. Ég þurfti einungis að hugsa það og þær tóku að flæða inn í rýmið í meira og meira magni. Kakkalakkar, klaufhalar, köngulær og flugur. Ekki eins margar og ég hefði viljað, ég hafði ekki notað kraftinn til að grípa pöddur á leiðinni hingað, en þær voru nógu margar til að koma að gagni.

Bitch sá mig koma hlaupandi í áttina til sín og var við að setja fingurna upp í sig, en ég var sneggri og gaf henni ekki tækifæri til að gefa hundunum sínum merki. Ég lét fótinn vaða í átt að höfðinu hennar eins og ég væri að sparka í fótbolta en hún náði að svara með að gefa blýstrið upp á bátinn og í staðinn lyfta höndum fyrir höfuð sér. Fóturinn á mér skoppaði af öðrum handleggnum hennar og hún féll í gólfið við höggið.

Þar sem ég hafði ekkert hægt á mér á leið minni til hennar þurfti ég að nota hendurnar til að stoppa mig frá því að skella í vegginn. Ég fann línu af rauðheitum sársauka renna upp vinstri handlegginn við skellinn, frá staðnum sem rottweilerinn hafði bitið í úlnliðinn á mér. Munandi eftir hundunum leit ég til hliðar og sá þann stærsta standa tilbúinn að koma húsbónda sínum til hjálpar. Ég beindi stórum hluta paddanna milli mín og skepnanna. Það síðasta sem ég sá af hundunum var að þeir hörfuðu skelkaðir til baka undan sveiminu, svo varð það svo þétt að ég hætti að geta séð í gegnum það. 

Ég stóð yfir Bitch, með hendur upp að veggnum, ég hélt árásinni áfram. Hún varði höfuðið og bringuna, en ég sá eyrað hennar óvarið og rak sólann í það. Höfuð hennar hrökk undan högginu og blóð tók að streyma undan eyranu á henni. Blóðið fékk mig næstum til að hætta, en ég vissi að ef ég hætti gæfi ég henni færi á að siga hundunum aftur á mig. Ég lét fótinn vaða í magann á henni og hún dró hnén upp til að verja hann, ég miðaði næsta sparki á milli hnjánna. Ég náði þremur góðum spörkum í rifbeinin áður en hún færði olnbogann fyrir til að verja þau.

Mér gafst ekki færi á að valda meiri skaða þar sem hundunum hennar hafði tekist að vinna bug á hræðslu sinni við pöddurnar mínar og voru teknir að hringsóla um mig og Bitch rétt utan við þykkasta sveimið sem umlukti okkur. Ég yfirgaf árás mína á Bitch og steig til baka og beindi sjónum mínum að hundunum. Ég var meðvituð um möguleikann að siga pöddunum á þá, en eitthvað sagði mér að hundarnir væru ekki að fara að hörfa með húsbónda sinn særðan. Ég hefði getað látið sveimið ráðast á þá, en ef sársaukinn af bitunum og stungunum yrði ekki nægur væru þeir vísir til að stökkva á mig og ég yrði í sömu stöðu og ég var í áður. Ég efaðist um að Bitch myndi kalla þá af mér aftur.

Skyndilega féll skuggi yfir sjón mína, eins og kolsvörtu fortjaldi hefði verið fleygt utanum mig, ég sá hvorki hundana né herbergið. Það leystist upp í svelgi af svörtum reyk sekúndum síðar, og mér brá við að Brian var skyndilega fyrir framan mig, á milli mín og hundanna.

"Nóg komið," sagði hann af staðfestu. Litli eineygði terrier hundurinn brást við með því að urra á hann.

Ég heyrði hljóð sem ég kannaðist ekki við. Það var ekki fyrr en Bitch reyndi aftur með aðeins betri árangri að ég fattaði að fyrra hljóðið hafði verið hún að reyna að blístra. Hundarnir litu í átt til hennar og stigu til baka, haldandi sig á brún sveimisins sem var enn hringsólandi í kringum mig. Ég bakkaði líka en passaði að hafa Brian á milli mín og skepnanna.

Bitch hóstaði og lyfti síðan höfðinu og leit í augun á mér. Hún nuddaði eyrað með hönd sinni, þegar hún leit svo í lófann var höndin þakin blóði. Þegar þýski fjárhundurinn kom til hennar lagði hún blóðugu höndina á höfuð hans. Hinir tveir hundarnir lögðu leið sína til hennar eins og til að verja hana en slepptu ekki sjónum af mér og Brian.

Þegar nokkrar sekúndur voru liðnar og Bitch hafði ekki sýnt nein merki um að ætla að gera frekari árásir gegn mér gaf ég sveiminu mínu skipun um að yfirgefa svæðið. Ég sá á líkamstjáningu Brians að hann varð dauðfeginn, axlirnar hans slöknuðu á meðan pöddurnar hurfu ofan í þylin og út um dyrnar og gluggana.

"Ekki meira ofbeldi," sagði hann, röddin rólegri, "þá er ég sérstaklega að tala við þig Rachel. Þú áttir allt sem Taylor gerði þér fullkomlega skilið."

Hún glápti reiðilega á hann, hóstaði aðeins, leit á Lisu og Alec áður en hún beindi loks reiðu augnaráði sínu niður í gólfið.

"Taylor, komdu og sestu niður. Ég lofa að við-"

"Nei," greip ég inn í, "þessu er lokið. Þið getið öll farið til fjandans."

"Taylor-"

"Þið sögðuð mér að hún væri á móti því að ég gengi til liðs við ykkur. Þið létuð það alveg vera að nefna að hún væri nógu brjáluð til að reyna að drepa mig."

Bitch og Brian byrjuðu að tala á sama tíma, en Brian þagnaði þegar hún tók hóstakast. Þegar hún hætti að hósta leit hún á mig og urraði, "Ef ég hefði gefið skipun að drepa þá hefði Brútus rifið barkann á þér í sundur áður en þú næðir að öskra. Ég gaf þeim einungis skipun að meiða."

Ég brast í lítillegan hlátur, í aðeins hærri tónhæð en ég hefði viljað. "Æðislegt. Hún er búin að þjálfa hundana sína til að ráðast á fólk. Ertu að grínast eða? Þið getið öll farið til helvítis. Og þið getið bætt þessari misheppnuðu ráðningu í hauginn með öllum hinum."

Ég stefndi í átt að stiganum, en var bara komin örfá skref þegar svartur mökkur myndaðist í vegi fyrir mér. Krafti Brians hafði verið lýst sem myrkramyndun. Ég vissi hvar stiginn og handriðið var og hélt áfram í áttina að stiganum með hendurnar leitandi fram fyrir mig til að ganga úr skugga um að myrkrið virkaði ekki eins og einhver orkuskjöldur, ég komst að því að þetta var meira eins og þykkur reykur, ég gekk inn í myrkrið. Þegar ég var kominn inn í það fann ég það gleypa mig, það flaut um mig og var olíukennt viðkomu á einhvern undarlegan samræmdan hátt. Það var algjört myrkur, óháð því hvort ég hafði augun opin eða lokuð, það var ógnvænlegt.

Þegar hendur mínar fundu handriðið á stiganum lögðust hendur á axlirnar á mér. Ég sneri mér og barði frá mér með betri höndinni og öskraði, "Ekki snerta mig!"

Nema orðin drifu varla til mín. Rödd mín bergmálaði eins og frá fjarlægum stað, holkennd líkt og hún ætti upptök sín í botnlausum brunni. Myrkrið virtist ekki bara loka á ljós heldur líka kæfa hljóð. Ég hafði sleppt handriðinu þegar ég sneri mér til að slíta hendurnar af öxlunum á mér og ég fattaði að ég gat ekki fundið það aftur. Áferð myrkursins var á stöðugu iði og það var erfitt að halda áttum. Það minnti mig á þau skipti sem ég hafði verið ofan í vatni og glatað áttinni upp í yfirborðið. Hér vissi ég enn hvað var upp og niður en það var í raun allt og sumt.

Svipting skynjunar. Þegar þessi orð komu upp í hugann róaðist ég aðeins, kraftur Brians svipti mann skynjun ... sjón, heyrn, snerting. En ég var ekki bundin við þessar þrjár tegundir skynjunar. Ég beindi athygli minni að pöddunum mínum, fann hvar þær voru staðsettar. Ég notaði þær eins og sjómenn höfðu notað stjörnuhimininn til að sigla eftir. Ég áttaði mig á hvar tröppurnar ættu að vera og fann aftur handriðið. Enginn greip í axlirnar á mér í þetta sinn svo ég rauk niður stigann og út úr yfirþyrmandi myrkrinu.

Ég opnaði útihurðina og stóð í henni þegar Brian kallaði til mín, "Taylor!"

Ég sneri mér við og sá að hann var einn.

"Ætlarðu að nota kraftinn þinn á mig aftur?" spurði ég reið.

"Nei. Ekki á víðavangi, ekki án þess að vera klæddur í búning, og ekki gegn þér. Það var heimskulegt af mér að gera það. Ég hugsaði ekki, ég vildi bara ná til þín. Ég veit varla sjálfur af myrkrinu mínu, svo ég á það til að gleyma hvaða áhrif það hefur á fólk."

Ég sneri mér við og strunsaði út um dyrnar, ég var komin nokkra metra þegar Brian var líka kominn út og hafði tekið nokkur snögg skref á eftir mér, ég sneri mér við og stoppaði.

Brian reyndi aftur, "Gerðu það hlustaðu á mig, ég er miður mín yfir þessu. Að hafa notað kraftinn minn á þig, með að Bitch hafi ráðist á þig."

Ég greip inn í áður en hann náði að halda áfram, "Þið þurfið ekki að hafa áhyggjur. Ég mun ekki segja neinum frá því sem þið sýnduð mér í dag, ég mun ekki ráðast gegn ykkur ef ég rekst á ykkur í framtíðinni. Ég er reið, en ekki missa vitið reið." Ég var ekki viss hve mikið af þessu var lygi, en mér fannst rétt að segja þetta.

Þegar stóð á honum að svara bætti ég við, "Þið gáfuð mér val. Ég gæti þegið peningana og farið, eða ég gæti gengið til liðs við ykkur. Leyfið mér að skipta um skoðun. Eftir það sem liðsfélagi ykkar gerði mér á ég fullan rétt á því."

"Ef það væri undir mér einum komið, myndi ég láta Bitch fara ef það þýddi að við héldum þér," sagði Brian.

Það sem hann hafði nýlokið við að segja virkaði eins og skvetta af köldu vatni framan í mig, og ég áttaði mig aðeins. Ég var reið, brjáluð jafnvel, en hvaða rétt hafði ég á því? Af því ég var svikin og sár. Kaldhæðnin að mér leið þannig, þrátt fyrir ástæðu þess að ég yfir höfuð var hérna, greip mig. Ég áttaði mig á því að það var ástæða fyrir því að mér fannst ég svikin og sár og hún var sú að ég naut samveru þeirra að einhverju leiti. Þarna stóð Brian, og tjáði sömu viðhorf frá honum til mín.

Ég dró andann djúpt og andaði hægt og lengi frá mér, og sagði loks, "En það er semsagt ekki undir þér einum komið? Og það er vænanlega ekki að fara að gerast?"

"Það er mun flóknara en svo. Eins mikið og ég vil þig í lið með okkur þá treystum við á stjórann með mánaðarlaunin okkar, upplýsingar, tæki og tól og að koma öllum ránsfeng í verð. Við reiðum okkur á hana til að reiða fram þungu höggin. Við værum svo gott sem bitlaus án hennar."

"Ég ákvað að gerast-" ég sagði næstum því ofurhetja, "skikkja til að flýja svona rugl, til að komast burt frá skítseyðum eins og Bitch." Það spilaði líka inn í að núna óttaðist ég Tattletale frekar mikið, en ég gat ekki sagt honum það.

"Komdu aftur inn, Taylor. Gerðu það. Ég mun persónulega ábyrgjast að hún fær hvorki að snerta þig né koma nálægt þér og ef ég bregst mun ég sjálfur segja mig úr teyminu. Þú ert slösuð, það þarf að stöðva blæðinguna á handleggnum þínum, fötin þín eru öll tætt, og þú skildir bakpokann þinn eftir uppi. Ég er lærður í fyrstu hjálp. Leyfðu mér að huga að meiðslum þínum og finna á þig einhver ný föt."

Ég leit niður á handlegginn á mér. Ég hélt hægri höndinni þétt um úlnliðinn og blóð dreytlaði niður af erminni á peysunni minni. Og búningurinn minn var í bakpokanum sem varð eftir uppi. Andskotinn.

"Þá það," ég andvarpaði, "En svo þér sé það full ljóst, eina ástæðan fyrir því að ég kem aftur upp er að hún vill það ekki. Ef ég hætti mun hún taka því sem sigri, og ég er ekki að fara að gefa henni það."

Brian var bersýnilega létt, hann brosti til mín og opnaði dyrnar fyrir mig, "Ég tek það sem mér býðst."

---

[Fyrri hluti](Ormur-02.07.md) - [Næsti hluti](Ormur-02.09.md)