### Aðdróttun 2.8

"Kallaðu hundana þína til baka!" öskraði Brian.

Stærsti hundurinn, ljótur rottweiler eða hugsanlega blendingur með að megninu rottweiler gen á bak við sig, læsti kjaftinum í vinstri úlnliðinn á mér. Hnén mín kiknuðu við sársaukann, sem jókst þegar hundurinn skellti höfðinu til hliðar og greip ofar í handlegginn á mér. Ég datt, og samstundis voru hinir hundarnir tveir - þýskur fjárhundur og hárlaus terrier sem vantaði bæði eitt auga og eitt eyra - farnir að glefsa í mig.

Þýski fjárhundurinn gelti og glefsaði í andlitið á mér, stöku sinnum greip hann í hárið á mér sem hékk fyrir andlitinu svo það kipptist í það. Terrierinn skiptist á að klóra í mig með framklónum og grípa með tönnunum í buxurnar og afturhluta peysunnar.

Á meðan þeir tveir djöfluðust á mér hélt rottweilerinn handleggnum á mér föstum í kjaftinum á sér og byrjaði að toga, eins og hann ætlaði sér að draga mig einhvert. Ég gnísti saman tönnunum mínum af sársauka frá handleggnum og reyndi að láta mér detta einhvern mótleik í hug sem var ekki bara að vöðla mér saman í fósturstellingu og reyna að verja andlitið, handleggi og fætur.

"Kallaðu helvítis hundana til baka!!" heyrði ég Brian orga af öllum kröftum.

Ég fann tönn eða kló læsast í og rífa annað eyrað. Mér varð svo brugðið við það að ég missti alla stillingu og gaf frá mér grenjandi öskur.

Örfáum sekúndum seinna, mun lengri tími en það hljómar þegar hópur hunda er að ráðast á þig, heyrðist blýstur. Um leið og hundarnir heyrðu blýstrið fóru þeir af mér. Eineygði terrierinn gaf mér eitt ögrandi gelt áður en hann hélt urrandi í burtu með hinum hundunum, eins og hann hefði þurft að pústa frá sér til að róa sig niður.

Lisa og Alec hjálpuðu mér á fætur. Ég skalf eins og lauf. Ég greip með handleggnum sem hafði sloppið betur utanum handlegginn sem rottweilerinn hafði hangið í, bæði til að reyna að hætta að skjálfa og til að halda við meiðslin. Tár höfðu sprottið fram í endum augna minna og ég beit tönnunum svo fast saman að mig verkjaði í kjálkann.

Í hinum enda rýmisins stóð Brian og nuddaði aðra bakhöndina. Hundarnir þrír sátu prúðir í röð í um þriggja metra fjarlægð frá stelpu sem lá á gólfinu. Það rann blóð úr báðum nösunum á henni. Ég þekkti hana af myndunum sem ég hafði séð á wiki síðunni hennar. Rachel Lindt. Hellhound. Bitch.

"Ég *fokking* hata það," öskraði Brian að stelpunni og lagði ríka áherslu á blótsyrðið, "þegar þú gefur mér engan kost annan en að gera svona."

Bitch staulaðist á fætur og studdi sig við vegginn andspænis mér, þannig að hún hefði betri yfirsýn yfir herbergið. Betri yfirsýn yfir mig. Að sjá hana í eigin persónu staðfesti hvað mér hafði fundist um myndina hennar á netinu. Hún var ekki aðlaðandi. Óvinaleg manneskja hefði líklega kallað hana slátrara, og ég fann ekki fyrir vott af vinsemd til hennar. Megnið af líkamsbyggingu hennar hefði passað betur á strák heldur en stelpu. Hún hafði ferkantað andlit, þykkar augabrúnir og nef sem hafði greinilega brotnað oftar en einu sinni - hugsanlega brotnað aftur rétt í þessu, miðað við blóðið sem dreitlaði úr nösunum hennar. Hvað líkamsbyggingu hennar varðaði þá var hún þéttbyggð án þess að vera feit. Afturendinn á henni var stærri og breiðari en minn og hendur niðri með síðum samanlagt, hún var með þykkari og breiðari búk og meira kjöt á beinunum. Hún var klædd í stökkstígvél, svartar rifnar gallabuxur og grænan hermannajakka yfir dökkgráa hettupeysu. Rauðbrúnt hárið hennar var klippt tiltölulega stutt.

Ég dró djúpt inn andann. Síðan, hægt svo ég mundi ekki stama yfir orðin eða leyfa röddinni að skjálfa, spurði ég, "Hvers vegna í fjandanum gerðirðu þetta?"

Hún svaraði ekki. Þess í stað sleikti hún blóðið af efri vörinni og brosti. Þetta var grimmt, sjálfsumglatt, háðungar bros. Jafnvel þó hún sjálf væri hálf völt hallandi sér við vegginn með fossandi blóðnasir þá var eins og í höfðinu á henni hefði hún unnið mig. Eða eitthvað.

"Fjandakornið!" öskraði Brian. Hann hélt áfram öskrandi eitthvað meira, en ég var hætt að geta heyrt það sökum hvínandi suðs frá kraftinum mínum sem yfirgnæfði allt hljóð sem barst eyrum mínum. Ég tók eftir að ég var með kreppta hnefana, af venju neyddi ég mig til að slaka þá.

Síðan reyndi ég, eins og ég hafði gert svo oft áður síðustu daga og vikur, að finna ástæðu sem réttlætti að ég væri ekki að fara að berja frá mér. Þetta var nánast sjálfvirkt viðbragð. Þegar hafði komið að gerendunum í skólanum hafði ég alltaf þurft að taka tíma til að róa mig niður og minna mig á hvers vegna ég gat ekki, eða það var mjög slæm hugmynd, að ná fram hefndum.

Í nokkur andartök fannst mér ég fljóta um. Um svipað leiti og ég áttaði mig á að ég fann enga ástæðu til að svara ekki fyrir mig, tók ég eftir að ég hafði rifið mig lausa úr höndum Lisu og Alecs og tekið á rás þvert yfir herbergið. Ég leitaði í pöddurnar mínar og varð ljóst að ég hafði verið að nota kraftinn minn án þess að taka eftir því. Þær voru nú þegar farnar að streyma inn um dyrnar og gluggana. Ég þurfti einungis að hugsa það og þær tóku að flæða inn í rýmið með meiri og meiri hraða. Kakkalakkar, klaufhalar, köngulær og flugur. Ekki eins margar og ég hefði viljað, ég hafði ekki notað kraftinn til að grípa pöddur á leiðinni hingað, en þær voru nógu margar til að verða að gagni.

Bitch sá mig koma hlaupandi í áttina að sér og var að fara að setja fingurna upp í sig, en ég var sneggri og gaf henni ekki færi á að gefa hundunum sínum merki. Ég sparkaði í höfuðið á henni eins og um fótbolta væri að ræða og hún náði að svara með að gefa blýstrið upp á bátinn og í staðinn lyfta höndum fyrir höfuð sér. Fóturinn á mér skoppaði af öðrum handleggnum hennar og hún féll í gólfið við höggið.

Þar sem ég hafði ekkert hægt á mér á leið minni til hennar þurfti ég að nota hendurnar til að stoppa mig frá því að skella í vegginn. Ég fann línu af rauðheitum sársauka renna upp handlegginn við skellinn, frá staðnum sem rottweilerinn hafði bitið í úlnliðinn á mér. Munandi eftir hundunum leit ég til hliðar og sá þann stærsta standa, tilbúinn að koma húsbónda sínum til hjálpar. Ég beindi stórum hluta paddanna milli mín og skepnunnar. Það síðasta sem ég sá af hundunum var að þeir hörfuðu skelkaðir til baka undan sveiminu, síðan varð sveimið svo mikið að ég hætti að geta séð þá. 

Ég var standandi yfir Bitch, með hendur upp að veggnum, ég hélt árásinni áfram. Hún varði höfuðið og bringuna, en ég sá eyrað hennar óvarið og stappaði á það með öðrum fætinum. Höfuðið hennar hrökk undan högginu og blóð tók að streyma undan eyranu á henni. Blóðið fékk mig næstum til að hætta, en ég vissi að ef ég hætti mundi gefa henni færi á að siga hundunum á mig með blýstri. Ég lét fótinn vaða í magann á henni og hún dró hnén upp til að verja magann, ég miðaði næsta sparki á milli þeirra. Ég náði þremur góðum spörkum í rifbeinin á henni áður en hún færði olnbogann fyrir til að verja þau.

Mér gafst ekki færi á að valda meiri skaða þar sem hundunum hennar hafði tekist að vinna bug á hræðslu sinni við pöddurnar mínar og voru teknir að hringsóla um mig og Bitch rétt utan við þykkasta sveimið sem umlukti mig og hana. Ég yfirgaf árás mína á Bitch og steig til baka og beindi sjónum mínum að hundunum. Ég var meðvituð um valmöguleikann að siga pöddunum mínum á þá, en eitthvað sagði mér að hundarnir væru ekki að fara að væla og flýja með húsbónda sinn særðan. Ég gæti látið sveimið ráðast á þá, en ef sársaukinn af bitunum og stungunum yrði ekki nógu mikill væru þeir vísir til að ráðast á mig og ég yrði í sömu stöðu og ég var áður. Ég efaðist um að Bitch mundi kalla þá af mér aftur.

Skyndilega féll skuggi yfir sjón mína, eins og kolsvörtu fortjaldi hefði verið fleygt utanum mig, ég sá hvorki hundana né herbergið. Það leystist upp í svelgi af svörtum reyk sekúndum síðar, og mér brá við að sjá Brian fyrir framan mig, á milli mín og hundanna.

"Nóg komið," sagði hann af staðfestu. Litli eineygði terrier hundurinn brást við með því að urra á hann.

Ég heyrði hljóð sem ég kannaðist ekki við. Það var ekki fyrr en Bitch reyndi aftur með aðeins meiri árangri að ég fattaði að fyrra hljóðið hafði verið hún að reyna að blístra. Hundarnir litu í átt til hennar og stigu til baka, haldandi sig á brún sveimisins sem var enn hringsólandi í kringum mig. Ég bakkaði líka en passaði að hafa Brian á milli mín og rakkanna.

Bitch hóstaði og lyfti síðan höfðinu og leit í augun á mér. Hún nuddaði eyrað með höndinni, þegar hún setti höndina fyrir framan sig var hún þakin blóði. Þegar þýski fjárhundurinn kom til hennar lagði hún blóðugu höndina á höfuðið hans. Hinir tveir hundarnir lögðu leið sína til hennar eins og til að verja hana en slepptu ekki sjóninni af mér og Brian.

Þegar nokkrar sekúndur voru liðnar og Bitch hafði ekki sýnt nein merki um að ætla að gera frekari árásir gegn mér gaf ég sveiminu mínu skipun um að rýma svæðið. Ég sá á líkamstjáningu Brians að hann varð dauðfeginn, axlirnar á honum sigu á meðan pöddurnar hurfu ofan í þylin og út um dyrnar og gluggana.

"Ekki meira ofbeldi," sagði hann, röddin rólegri, "þá er ég sérstaklega að tala við þig Rachel. Þú áttir allt sem Taylor gerði þér fullkomlega skilið."

Hún glápti reiðilega á hann, hóstaði aðeins, leit á hin tvö áður en hún beindi reiðu augnaráði sínu niður í gólfið.

"Taylor, komdu og sestu niður. Ég lofa að við-"

"Nei," greip ég inn í, "þessu lýkur hér. Þið getið öll farið til fjandans."

"Taylor-"

"Þið sögðuð mér að hún væri á móti því að ég gengi til liðs við ykkur. Þið létuð það alveg vera að nefna að hún yrði nógu brjáluð til að reyna að drepa mig."

Bitch og Brian byrjuðu að tala á sama tíma, en Brian þagnaði þegar hún fékk hóstakast. Þegar hún hafði jafnað sig leit hún á mig og urraði, "Ef ég hefði skipað þeim að drepa þig þá hefði Brútus rifið barkann á þér í sundur áður en þú næðir að öskra. Ég gaf þeim einungis skipun að meiða þig."

Ég brast í lítillegan hlátur, í aðeins hærri tónhæð en ég hefði viljað. "Æðislegt. Hún er búin að þjálfa hundana sína til að ráðast á fólk. Ertu að grínast eða? Þið getið öll farið til helvítis. Þið getið bætt þessari misheppnuðu ráðningu í hauginn með öllum hinum."

Ég stefndi í átt að stiganum, en var bara komin örfá skref þegar svört tjöldin birtust aftur og stóðu í vegi fyrir mér. Kraftur Brians hafði verið listaður sem myrkramyndun. Ég vissi hvar stiginn og handriðið á honum var og hélt áfram í áttina að honum með hendurnar leitandi fram fyrir mig til að ganga úr skugga um að myrkrið væri ekki eins og einhver orkuskjöldur, ég komst að því að þetta var meira eins og þykkur reykur, ég gekk inn í myrkrið. Þegar ég var kominn inn í það fann ég það gleypa mig, það flaut um mig og var olíukennt viðkomu á einhvern undarlegan samræmdan hátt. Það var algjört myrkur, óháð því hvort ég hafði augun opin eða lokuð, það var ógnvænlegt.

Þegar hendur mínar fundu handriðið á stiganum lögðust hendur á axlirnar á mér. Ég sneri mér og barði frá mér með betri höndinni og öskraði, "Ekki snerta mig!"

Nema orðin drifu varla til mín. Rödd mín bergmálaði eins og frá fjarlægum stað, holkennd eins og hún kæmi úr botnlausum brunni. Myrkrið virtist ekki bara loka á ljós heldur líka á hljóð. Ég hafði sleppt handriðinu þegar ég hafði snerið mér til að slíta hendurnar af öxlunum á mér og ég fattaði að ég gat ekki fundið það aftur. Áferð myrkursins var á stöðugu iði og það var erfitt að halda áttum. Það minnti mig á þau skipti sem ég hafði verið ofan í vatni og glatað áttinni upp í yfirborðið. Hér vissi ég enn hvað var upp og niður en það var í raun allt og sumt.

Svipting skynjunar. Þegar þessi orð komu upp í hugann róaðist ég aðeins, kraftur Brians svipti mann skynjun ... sjón, heyrn, snerting. En ég var ekki bundin við þessar þrjár tegundir skynjunar. Ég beindi athygli minni að pöddunum mínum, fann hvar þær voru staðsettar. Ég notaði þær eins og sjómenn höfðu eitt sinn notað stjörnuhimininn til að sigla eftir. Ég fann út hvar tröppurnar ættu að vera og fann handriðið. Enginn hafði gripið aftur í axlirnar á mér svo ég rauk niður stigann og út úr yfirþyrmandi myrkrinu.

Ég var bara nokkrum metrum frá útidyrahurðinni þegar Brian kallaði til mín, "Taylor!"

Ég sneri mér við og sá að hann var einn.

"Ætlarðu að beita kraftinum þínum aftur á mig?" spurði ég reið.

"Nei. Ekki á víðavangi, ekki án þess að vera klæddur í búning, og ekki gegn þér. Það var heimskulegt af mér að gera það. Ég hugsaði ekki, ég vildi bara ná til þín. Ég veit varla sjálfur af því, svo ég á það til að gleyma hvaða áhrif það hefur á fólk."

Ég sneri mér við og var komin út um dyrnar, en Brian var kominn út líka og tók nokkur snögg skref á eftir mér og ég sneri mér við og stoppaði.

Brian reyndi aftur, "Gerðu það hlustaðu á mig, ég er miður mín yfir þessu. Að hafa notað kraftinn minn á þig, með að Bitch hafi ráðist á þig."

Ég greip inn í áður en hann náði að halda áfram, "Þið þurfið ekki að hafa áhyggjur. Ég mun ekki segja neinum frá því sem þið sýnduð mér í dag, ég mun ekki ráðast gegn ykkur ef ég rekst á ykkur í framtíðinni. Ég er reið, en ekki missa vitið reið." Ég var ekki viss hve mikið af þessu var lygi, en mér fannst rétt að segja þetta.

Þegar stóð á honum að svara bætti ég við, "Þið gáfuð mér val. Ég gæti þegið peningana og farið, eða ég gæti gengið til liðs við ykkur. Leyfið mér að skipta um skoðun. Eftir það sem liðsfélagi ykkar gerði mér á ég fullan rétt á því."

"Ef það vari undir mér einum komið, myndi ég láta Bitch fara og halda þér," sagði Brian.

Það sem hann hafði nýlokið við að segja virkaði á mig eins og skvetta af köldu vatni framan í mig, og ég áttaði mig. Ég var reið, brjáluð jafnvel, en hvaða rétt hafði ég á því? Af því ég var svikin og sár. Kaldhæðnin að mér leið þannig, þrátt fyrir ástæðu þess að ég yfir höfuð var hérna, greip mig. Ég áttaði mig á því að það var ástæða fyrir því að mér fannst ég svikin og sár og hún var sú að ég naut samveru þeirra að einhverju leiti. Þarna stóð Brian, og tjáði sömu viðhorf frá honum séð.

Ég dró andann djúpt og andaði rólega og lengi frá mér, og sagði loks, "En það er semsagt ekki undir þér einum komið? Og það er vænanlega ekki að fara að gerast?"

"Það er mun flóknara en svo. Eins mikið og ég vil þig í lið með okkur þá treystum við á stjórann með mánaðarlaunin okkar, upplýsingar, tæki og tól og að koma öllum ránsfeng í verð. Við reiðum okkur á hana til að reiða fram þungu höggin. Við værum svo gptt sem bitlaus án hennar."

"Ég ákvað að gerast-" ég sagði næstum því ofurhetja, "skikkja til að flýja svona rugl, til að komast burt frá skítseyðum eins og Bitch." Það spilaði einnig inn í að ég óttaðist núna Tattletale frekar mikið, en ég gat ekki sagt honum það.

"Komdu aftur inn, Taylor. Gerðu það. Ég mun persónulega ábyrgjast að hún fær hvorki að snerta þig né koma nálægt þér og ef ég bregst mun ég sjálfur segja mig úr teyminu. Þú ert slösuð, það þarf að stöðva blæðinguna á handleggnum þínum, fötin þín eru öll tætt, og þú skildir bakpokann þinn eftir uppi. Ég hef tekið kennslu í fyrstu hjálp. Leyfðu mér að huga að meiðslum þínum og finna á þig einhver ný föt."

Ég leit niður á handlegginn á mér. Ég hélt hægri höndinni þétt um úlnliðinn og blóð dreytlaði niður af erminni á peysunni minni. Og búningurinn minn var í bakpokanum sem ég hafði skilið eftir uppi. Andskotinn.

"Þá það," ég andvarpaði, "En svo þér sé það full ljóst, eina ástæðan fyrir því að ég kem aftur upp er að hún vill það ekki. Ef ég hætti mun hún taka því sem sigri, og ég er ekki að fara að gefa henni það."

Brian var bersýnilega létt, hann brosti til mín og opnaði dyrnar fyrir mig, "Ég tek það sem mér býðst."

---

[Fyrri hluti](Ormur-02.07.md) - Næsti hluti