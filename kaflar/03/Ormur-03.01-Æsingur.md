*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#Fyrirvari)*

## Kafli 3 - Æsingur

### Æsingur 3.1

Þriðjudagsmorgun rann upp og ég tók venjubundna morgunskokkið mitt. Ég vaknaði á mínum venjulega tíma, bað pabba afsökunar á því að borða ekki morgunmat með honum og dreif mig út um dyrnar, með hettuna á peysunni minni uppi til að fela óburstað hárið.

Það var eitthvað heillandi við að vera á ferli áður en borgin hafði vaknað. Venjulega hóf ég skokkið mitt ekki alveg svona snemma, þetta var hressandi tilbreyting. Ég skokkaði í austurátt á hressilegum hraða og það var nánast enga bíla eða fólk að sjá á götunum. Klukkan var hálf sjö að morgni og sólin nýskriðin upp fyrir sjóndeildarhringinn, allir skuggar voru langir. Loftið var nógu kalt til að rakinn í andardrætti mínum myndaði sýnilega gufu. Mannleysið og kyrrðin lét Brockton Bay líta út eins og draugabæ, á góðan hátt.

Æfingaáætlunin mín innihélt að hlaupa á hverjum morgni og skipta á milli þess að hlaupa meira og að gera aðrar æfingar yfir eftirmiðdaginn, allt eftir því hvaða vikudagur það var. Meginmarkmiðið var að byggja upp meira þol. Í febrúar hafði Sophia fengið nokkra stráka til að reyna að hlaupa mig uppi, mig grunaði að markmiðið hefði verið að teipa mig fasta við símastaur. Ég hafði náð að hlaupa þá af mér, en í raun bara vegna þess að strákarnir fundu ekki til nægilegrar hvatningar til að leggja hart að sér að ná mér, ég hafði verið alveg úrvinda eftir ekki svo langa vegalengd. Það hafði virkað sem uppljómun þar sem á sama tíma hafði ég verið að gæla við hugmyndina að gerast skikkja og stunda hetjustörf. Ekki löngu eftir þetta hóf ég að leggja stund á líkamsþjálfun. Eftir að hafa byrjað og hætt í nokkur skipti kom ég mér loks í ásættanlega rútínu.

Ég var mun hraustari núna. Þó ég gæti varla sagt að ég hafi verið í yfirþyngd fyrir, þá hafði ég ekki verið í góðu formi, með bumbu og allt að því vömb á maganum, rýran brjóstkassa, slappa handleggi og spóaleggi. Það hafði í sameiningu látið mig líta út eins og frosk sem neyddist til að standa uppréttur á afturfótunum. Þrír og hálfur mánuður höfðu tálgað niður bumbuna, styrkt mig, gert mig uppréttari og aukið þol mitt það mikið að ég gat skokkað á góðum stöðugum hraða án þess að klára úthaldið.

Bara að skokka var samt ekki markmiðið. Ég jók hraðann jafnt og þétt með hverri húsaröð sem ég hljóp á leið minni í átt að hafinu. Á fimmtu húsaröð var ég hlaupandi sprett.

Megin nálgun mín var að hafa ekki miklar áhyggjur af því að telja kílómetrana eða skrá tímann. Það fannst mér bara afvegaleiða mig frá því að hlusta á líkamann minn og þolmörk hans. Ef mér fannst hlaupið of létt lagði ég bara meira á mig í næsta morgunhlaupi.

Leiðin sem ég hljóp var breytileg á hverjum degi, að ósk föður míns, en vanalega lá hún alltaf á sömu staðina. Að ferðast austur í Brockton Bay leiddi mann iðulega á einn af tveimur stöðum. Annaðvort í bryggjuhverfið eða yfir á Boardwalk svæðið. Þar sem megnið af bryggjuhverfinu innihélt svæði sem ekki var sniðugt að vera ein á ferli, sökum útigangsfólks, klíkumeðlima og almennra glæpa, hélt ég mig iðulega við aðalvegina sem lágu frá bryggjuhverfinu yfir í Boardwalk svæðið. Klukkan var yfirleitt að ganga sjö þegar ég var komin að brúnni yfir Lord Street. Yfir hana og ég var komin á Boardwalk svæðið.

Ég hægði á mér þar sem gangstéttin endaði og trépallurinn byrjaði. Þrátt fyrir að ég var orðin lafmóð og fætur mínir orðnir vel súrir þá þvingaði ég mig til að halda áfram á hægum en stöðugum skokkhraða í stað þess að stoppa eða ganga.

Meðfram strandlengjunni var fólk að týnast til og hefja dagsverkin. Flestir staðir voru enn lokaðir, með fyrsta flokks öryggiskerfi, stállokur og járngrindur voru í öllum dýru verslununum, en kaffihús og veitingastaðir voru að opna. Aðrar verslanir voru margar hverjar með sendibíl lagðan fyrir framan og fólk upptekið við að afferma vörur inn fyrir. Það voru bara örfáar hræður á ferli, sem gerði mér auðveldara að finna Brian.

Brian hallaði sér fram á tréhandriðið og horfði yfir ströndina. Ofan á sveru handriðinu við hlið hans var grár bréfpoki og bollahaldari með fjórum kaffibollum. Ég stoppaði við hlið hans og hann heilsaði mér með brosi.

"Hæ, þú ert mætt á réttum tíma," sagði Brian. Hann leit öðruvísi út en hann hafði verið þegar ég sá hann á mánudaginn. Hann var í peysu undir filtjakka, gallabuxurnar hans voru hvorki rifnar né tættar og stökkstígvélin hans höfðu verið pússuð. Á mánudaginn hafði hann litið út eins og hver annar íbúi bryggjuhverfisins. Smart útlítandi fatnaðurinn sem hann klæddist í dag lét hann líta meira út eins og einhvern sem ætti heima á Boardwalk svæðinu við hlið viðskiptavina verslananna þar sem ekkert kostaði minna en hundrað dali. Hvernig hann bar sig og virtist líða vel í klæðnaðinum kom mér á óvart. Mat mitt á Brian hækkaði umtalsvert.

"Hæ," svaraði ég, og fór örlítið hjá mér sökum þess hve lengi ég var að svara, og vegna þess hve hversdagslega ég var klædd miðað við hann. Ég hafði ekki gert ráð fyrir að hann mundi klæða sig svona smart. Ég vonaði að það hve móð ég var væri nógu góð afsökun fyrir því hve lengi ég var að svara. Það var ekkert sem ég gat gert varðandi stingandi muninn á klæðnaði okkar tveggja.

Hann hallaði höfðinu í átt að bréfpokanum, "Ég kippti með kleinuhringjum og skinkuhornum úr kaffihúsi á leiðinni hingað, þú mátt fá þér, og kaffibolla ef þig langar."

"Ú ég langa," svaraði ég, en fór síðan hjá mér fyrir að svara svona eins og hellisbúi. Ég kenndi því um hversu snemma morguns það var. Til að reyna að bjarga andliti bætti ég við, "Takk."

Ég veiddi sykurhúðaðan kleinuhring upp úr bréfpokanum og beit í hann. Ég fann strax að þetta var ekki einhver fjöldaframleiddur kleinuhringur úr einhverri verksmiðjunni. Þessi var nýbakaður, líklega úr kaffihúsi hér á svæðinu, nýkominn úr ofninum.

"Mmm hvað hann er góður," sagði ég og sleikti glassúrið af fingrunum áður en ég greip einn kaffibollann. Þegar ég sá merkinguna á honum leit ég á kaffihúsið við hliðina á og spurði, "Kosta ekki kaffibollarnir hjá þeim alveg fimmtán dali eða eitthvað?"

Brian glotti, "Við höfum alveg efni á því, Taylor."

Það tók mig smá stund að meðtaka svarið hans og þegar ég áttaði mig leið mér eins og bjána. Þau voru að raka inn þúsundum dala á stökum verkefnum, og þau höfðu greitt mér tvöþúsund dali strax í upphafi. Ég var ekki tilbúin að eyða þeim pening þar sem ég vissi ekki hvaðan hann hafði komið, hann var ennþá allur falinn í rennunni niðri í kjallara hjá búningnum mínum, það nagaði mig. Ég gat ekki sagt Brian að ég væri ekki að eyða honum heldur, ekki án þess að hugsanlega vekja grunsemdir um hvers vegna.

"Já, auðvitað," sagði ég loks. Ég lagði olnbogana á viðarhandriðið við hliðina á Brian og starði út á hafið. Það voru nokkrir harðkjarna brimbrettakappar á ströndinni að búa sig undir að hefja daginn. Væntanlega vildu þeir vera snemma til að sleppa við bátaumferðina sem var stundum meðfram ströndinni þegar leið á daginn.

"Hvernig ertu í handleggnum?" spurði Brian.

Ég rétti úr handleggnum, kreppti hnefann og slakaði hann til skiptis, "Aðeins sárt þegar ég spenni hann." Ég lét vera að segja honum að mig hafði verkjað svo í hann í nótt að það hafði rænt mig töluverðum svefni.

"Við látum saumana vera í svona viku held ég áður en við tökum þá úr," sagði Brian, "þú getur farið til læknis og látið gera það, eða heyrt í mér og ég græja það."

Ég kinkaði kolli. Vindhviða angandi af söltum sjónum og sjávarfangi blés hettuna af mér og það tók mig nokkrar sekúndur að laga hárið og setja hettuna aftur upp.

"Enn og aftur langar mig að biðjast fyrirgefningar á því sem gerðist með Rachel í gær," sagði Brian, "mig langaði að nefna það strax og þú komst, en fannst ég ekki geta það á meðan gangandi fólk var nógu nálægt til að heyra í okkur."

"Þér er fyrirgefið," svaraði ég. Ég var ekki alveg viss um að ég væri tilbúin að fyrirgefa árásina, en hún var ekki beint honum að kenna. Ég reyndi að koma hugsunum mínum í orð, "Ég held ... sko, ég býst við að ég hafi verið búin að undirbúa mig undir að einhver myndi ráðast á mig frá því að ég fór að klæðast búningnum, mögulega er það að hjálpa mér að vinna úr eftirköstunum af árásinni, skilurðu hvað ég er að fara?"

Brian kinkaði kolli, en sagði ekkert, svo ég bætti við, "Það eina sem í raun kom mér í opna skjöldu var að árásin var frá einhverjum sem ég taldi á þeim tímapunkti vera með mér í liði, en ég jafna mig."

"Bara svo þú vitir," sagði Brian við mig, "Miðað við það sem ég sá eftir að þú fórst í gærkvöldi og þegar fólk var að vakna í morgun, þá virðist Rachel hafa hætt að mótmæla eins mikið hugmyndinni um að taka fleiri aðila inn í hópinn. Ég er ekki að segja að hún sé ánægð með það, en það kæmi mér mjög á óvart ef svona árás endurtæki sig."

Ég hló, aðeins of snöggt og hátónað en ég hefði viljað, "Ég ætla rétt að vona ekki."

"Hún er svolítið sérstakt tilfelli," sagði Brian, "ég held að það að alast upp eins og hún fékk að ganga í gegnum hafi skemmt hana töluvert. Engin fjölskylda, of gömul og, uh, ekki nógu aðlaðandi til að vera góður kandídat fyrir ættleiðingu. Mér líður hálf illa að orða það þannig, en þannig virka bara þessir hlutir, ekki satt?" Hann leit yfir öxlina á mig.

Ég kinkaði kolli.

"Þannig að hún eyddi góðum tíu árum í fóstri, enginn fastur staður til að búa á, þurfti að berjast með kjafti og klóm við önnur fósturbörn um hinar ýmsu helstu beru nauðsynjar og jafnvel eigur. Viltu heyra hvað ég held? Hún var mjög skemmd áður en hún fékk kraftana sína, og með hlutina eins og þeir þróuðust ýttu þeir henni í dýpsta svæðið í félagslega einangruðu lauginni."

"Það hljómar sennilega," sagði ég og bætti við, "ég las Parahumans wiki síðuna hennar."

"Þannig að þú þekkir söguna í grófum dráttum," sagði Brian, "hún er alveg handfylli að díla við, jafnvel fyrir mig, og ég held hún telji mig á meðal vina sinna ... eða eins mikið vin og einhver í hennar sporum getur átt. En ef þú getur fundið það í þér að þola hana ættirðu að sjá að við erum að virka vel saman sem heild."

"Já," sagði ég, "ég mun allavega gefa því séns."

Hann brosti til mín og ég neyddist til að líta undan vandræðaleg.

Ég kom auga á krabba trítla í sandinum fyrir neðan okkur. Ég teygði mig til hans með krafti mínum og stöðvaði hann. Þó ég þyrfti þess ekki rétti ég fram fingurinn og benti á hann og veifaði síðan fingrinum letilega og lét krabbann fylgja fingurhreyfingunum mínum. Staðurinn þar sem við Brian hölluðum okkur á handriðið á langa trépallinum var nánast mannlaus, eina fólkið sem var sjáanlegt var stöku starfsfólk djúpt sokkið í að gera klárt fyrir opnun verslana fyrir daginn, ég var nokkuð viss um að enginn annar en við tæki eftir því sem ég var að gera.

Brian horfði á krabbann dansa í hringi og trítla í áttur og brosti. Laumulega hallaði hann sér að mér og hvíslaði, "Geturðu líka stjórnað kröbbum?"

Ég jánkaði, finnandi til spennu yfir uppátækinu og að vera að deila leyndarmálum svona með fólk í kringum okkur sem tók ekki eftir neinu. Ég sagði við hann, "Í fyrstu hélt ég að ég gæti stjórnað öllu sem hefur ytri stoðgrind eða skel. En ég get meðal annars stjórnað ánamöðkum og þeir hafa enga stoðgrind. Ég held að það eina sem skipti máli sé að heilinn eða taugakerfið sé nógu einfalt."

Ég lék mér örlítið lengur með að láta krabbann hlaupa í hringi áður en ég sleppti honum og leyfði honum að halda áfram ferð sinni.

"Best að ég fari að koma mér af stað með morgunkaffið til hinna áður en þau fara að undrast um mig. Viltu koma með?" spurði Brian.

Ég hristi höfuðið, "Ég þarf að koma mér heim og gera mig klára til að fara í skólann."

"Ah, auðvitað," sagði Brian, "ég gleymi gjarnan svoleiðis hlutum."

"Farið þið hin ekki í skóla?"

"Sjálfur er ég í fjarnámi," sagði Brian, "Fólkið mitt heldur að það sé til þess að ég geti haldið starfi til að borga fyrir íbúðina mína ... sem er svona hálfsannleikur. Alec var í skóla en hætti, Rachel gekk aldrei í skóla, og Lisa sótti um að taka lokaprófin fyrr. Hún svindlaði með kraftinum sínum, og náði þeim léttilega."

"Ah," sagði ég, meira með hugann við það að Brian væri með sína eigin íbúð. Ég vissi að vel stæða ofurillmennið Grue var með sína eigin íbúð - Lisa hafði minnst á það við mig - en að táningurinn Brian með foreldra og sinnandi skóla í fjarnámi hefði sína eigin íbúð. Viðmiðunarramminn sem ég var að reyna að sníða í kringum hann til að skilja hann betur breyttist sífellt.

"Hérna, gjöf handa þér," sagði hann og sótti eitthvað í vasann og rétti út höndina.

Það greip mig smá skelfing að vera að fara að taka við annarri gjöf. Tvöþúsund dalirnir vógu nógu þungt á samvisku minni nú þegar. En það liti illa út ef ég myndi afþakka hana. Ég rétti fram höndina undir hans og hann sleppti lykli með stuttri perlukeðju í lófann á mér.

"Þetta er að staðnum okkar," sagði hann við mig, "og ég meina það. Okkar, eins og hjá þér líka. Þér er frjálst að kíkja við hvenær sem er, jafnvel þegar enginn annar er á staðnum. Þú getur slappað af, horft á sjónvarpið, gripið þér eitthvað úr ísskápnum, vaðið um á skítugum skónum, öskrað á hina fyrir að vaða um á skítugum skónum, hvað sem er."

"Takk fyrir," sagði ég og áttaði mig skyndilega á að ég meinti það innilega.

"Ætlarðu að kíkja við eftir skóla eða eigum við að hittast aftur hér á sama tíma á morgun?"

Ég hugsaði um það í smá stund. Kvöldið áður, stuttu áður en ég fór, vorum við Brian að ræða um líkamsþjálfun. Ég hafði minnst á morgunhlaupin mín og hann hafði stungið uppá að nota þau til að hittast reglulega. Hugmyndin var að halda mér upplýstri um gang mála, þar sem ég bjó ekki í felustað teymisins eins og Lisa, Alec og Rachel gerðu. Það hafði hljómað skynsamlega og ég hafði samþykkt það. Það skemmdi ekki fyrir að mér líkaði best við Brian af öllum í hópnum. Það var auðveldar að mynda tengsl við hann einhvern veginn. Það var ekki þar með sagt að mér væri eitthvað illa við Lisu, en bara að vera í kringum hana lét mér líða eins og ég væri með sverð Damoclesar hangandi yfir höfðinu á mér.

"Ég kíki við eftir skóla," ákvað ég upphátt, vitandi að ég gæti guggnað ef ég héldi mér ekki við efnið einhvernveginn. Áður en við gátum hafið nýjan þráð samræðna kvaddi ég hann og byrjaði að hlaupa til baka, með lykilinn að staðnum þeirra í krepptum lófanum mínum.

Að skokka heim og undirbúa mig undir að fara af stað í skólann kveikti hjá mér sívaxandi vanlíðan, eins og þyngsli sem lágu þungt í brjósti mér. Ég hafði verið að reyna að hugsa ekki um háðsverk Emmu daginn áður og flótta minn úr skólanum með tárin í augunum. Ég hafði legið andvaka í eina tvær klukkustundir síðastliðna nótt vegna sársaukans í handleggnum, upplifandi atburðinn í skólanum aftur og aftur í höfðinu á mér, í hvert sinn sem ég var við það að sofna hafði pulserandi verkurinn í handleggnum vakið mig endurtekið. Fyrir utan það hafði mér gengið vel að hugsa ekki um þetta. Nú þegar var að renna upp nýr skóladagur varð erfiðara og allt að ómögulegt að dvelja ekki á þessu, sem ég gerði megnið af leiðinni, á meðan ég hafði mig til og í strætóferð minni í skólann.

Ég gat ekki annað en kviðið komandi skóladegi. Ég átti enn eftir að taka afleiðingunum af því að hafa skrópað eftir hádegi, nú í tvo daga. Það var stórt mál, sérstaklega þar sem ég hafði misst af skilafrestinum til að skila inn verkefninu í List og sköpun. Ég áttaði mig á að verkefnið hafði verið í bakpokanum mínum, sem ég sá síðast undir fætinum á Sophiu, áður en ég yfirgaf skólann.

Að auki var tilhugsunin um að mæta í tíma hjá herra Gladly. Það var nógu glatað fyrir, með Madison með mér í þeim tímum og að þurfa að vinna hópaverkefni með Sparky og Greg. En tilhugsunin um að sitja þarna og hlusta á herra Gladly tala þegar ég hafði horft upp á hann bersýnilega látast ekki sjá mig lagða í einelti fyrir utan kennslustofuna ... það var ömurleg tilhugsun.

Þetta var alls ekki í fyrsta skiptið sem ég hafði þurft að undirbúa mig andlega undir að mæta í skólann. Blekkja sjálfa mig til að fara og vera. Verstu dagana hafði ég átt fyrsta árið, þegar andleg vanlíðan vegna svika Emmu var hvað sterkust og ég var ekki með neina reynslu til að sjá fyrir þá margvíslegu hluti sem þeim datt í hug að gera mér. Þá hafði hver dagur verið ógnvekjandi, þar sem ég vissi ekki þá við hverju ég mátti búast, vissi ekki hvar eða hvenær eða hvort þær myndu draga mörkin. Það hafði líka verið erfitt að mæta aftur í janúar. Ég hafði verið látin eyða viku á sjúkrahúsi þar sem ég var látin sæta geðrannsóknum og ég vissi að allir í skólanum höfðu heyrt sögur af því.

Ég starði út um gluggann í strætisvagninum og fylgdist með fólkinu og bílunum. Á dögum eins og þessum, eftir að hafa verið niðurlægð opinberlega, þegar ég var komin að þeim punkti að mig langaði að labba út um dyrnar, reyndi ég að semja við sjálfa mig og líta handan skóladagsins. Ég sagði við sjálfa mig að ég myndi mæta í tölvutímann hjá frú Knott. Engin úr tríóinu yrði þar, það yrði frekar auðveldur tími, og ég gæti notað tímann til að vafra um veraldarvefinn. Þaðan var bara spurning um að sannfæra sjálfa mig að mæta í tímann hjá herra Gladly.

Ef ég fengi mig til að gera það lofaði ég sjálfri mér að tríta við mig. Eyða hádegishléi í að lesa eina af bókunum sem ég hafði verið spara, eða kaupa mér eitthvað gott í búðinni eftir skóla sem ég gerði annars aldrei. Fyrir tímana eftir hádegi þyrfti ég að finna eitthvað fleira til að hvetja mig áfram, eins og að horfa á sjónvarpsþátt sem mér líkaði eða vinna í búningnum mínum. Eða, hugsaði ég, kannski gæti ég bara látið mig hlakka til að hanga með Lisu, Alec og Brian. Fyrir utan að hafa næstum verið étin af hundunum hennar Bitch hafði þetta verið notalegt kvöld. Tælenskur matur, við öll fimm horfandi á hasarmynd í risastóru heimabíókerfi með geggjuðu hringóma hljóðkerfi. Ég var ekki að gleyma hver og hvað þau voru, en ég réttlætti fyrir sjálfri mér að ég hefði enga ástæðu til þess að líða illa með að eyða tíma með þeim þegar þau voru - þannig lagað séð - bara hópur af ungmennum að hanga saman. Að auki var málstaðurinn göfugur, ef þau slökuðu á í kringum mig segðu þau mér kannski einhver af leyndarmálum þeirra. Ekki satt?

Þegar ég steig út úr strætisvagninum, með tvær gamlar glósubækur í annarri höndinni, hugsaði ég bara um þetta allt. Ég gat slakað á í tímanum hjá frú Knott, og svo þurfti ég bara að þrauka í gegnum þrjár kennslustundir, nítíu mínútur hver. Kannski gæti ég reynt að tala við myndlistakennarann minn í hádegishléinu. Þá yrði ég allavega óhult fyrir þremenningunum og ég gæti kannski fengið að semja við hana að fá kannski framlengdan skilafrest eða eitthvað svo ég myndi ekki enda bara með núll í einkunn. Einkunnirnar mínar í List og sköpun voru alveg nógu góðar svo ég sæi fram á að geta alveg mögulega náð áfanganum þrátt fyrir að fá núll fyrir miðannaverkefnið, en samt, það mundi hjálpa að fá ekki núll. Mig langaði líka að gera meira en bara ná áfanganum, sérstaklega með allt þetta kjaftæði sem ég þurfti að þola.

Frú Knott var mætt um svipað leiti og ég, hún opnaði kennslustofuna og hleypti okkur inn. Sem einn af síðustu fjörutíu nemendunum til að mæta endaði ég aftast í þvögunni. Á meðan ég beið eftir þvagan kæmi sér inn sá ég Sophiu spjalla við þrjár stelpur sem voru í tölvutímum með mér. Hún virtist vera nýkomin af hlaupaæfingu. Sophia var dökk á hörund með svart hár sem náði alveg niður á bak, þó hún væri með það bundið í hnút núna. Ég gat ekki forðast að hugsa gremjulega um þá staðreynd að jafnvel þó hún væri sveitt, rykug og alræmd tík, þá myndi nokkurn veginn hver einasti strákur í skólanum velja hana fram yfir mig.

Hún sagði eitthvað og allar stelpurnar hlógu. Jafnvel þó ég vissi að ég var ekki á topp fimm listanum yfir umræðuefni sem þær langaði að tala um, eflaust væru þær ekki að tala um mig, þá fann ég hjartað í mér sökkva. Ég færði mig hinumegin við nemendaþvöguna til að loka sjónlínunni milli mín og stelpnanna. Það virkaði ekki. Þegar þvagan minnkaði sá ég Sophiu líta á mig. Hún setti upp ýktan sorgarsvip, með neðri vörina yfir þá efri og dró fingur niður endann á öðru auganu niður vangann eins og til að lýsa fallandi tári. Ein stelpan tók eftir mér fylgjast með, flissaði og hvíslaði einhverju að Sophiu. Sophia hvíslaði einhverju að henni til baka og svo hlógu þær báðar. Kinnarnar mínar roðnuðu af niðurlægingu. Sophia brosti til mín og hélt svo í burtu á meðan hinar stelpurnar héldu af stað inn í kennslustofuna.

Vitandi óleikinn sem ég var að gera mér sneri ég mér burt frá kennslustofunni og rölti aftur niður ganginn og að útihurð skólans. Ég vissi vel að morgundagurinn yrði einfaldlega þeim mun erfiðari í staðinn. Í einn og þrjá fjórðu af skólaári hafði ég látið mig hafa þennan sora. Ég hafði gengið gegn mótlæti lengi, og jafnvel þó ég vissi vel afleiðingarnar sem myndu fylgja því að skrópa svona ítrekað í skóla þá var bara svo miklu auðveldara að hætta að rembast að synda á móti straumnum, snúa við og synda í staðinn í hina áttina.

Með hendur mínar ofan í vösum fann ég fyrir tvísýnum og svikulum létti, ég greip fyrsta strætisvagn aftur til baka í bryggjuhverfið.

---

[Fyrri kafli](../02/Ormur-02.09.x.[Sjónarhorn;Victoria].md) - [Næsti hluti](Ormur-03.02.md)