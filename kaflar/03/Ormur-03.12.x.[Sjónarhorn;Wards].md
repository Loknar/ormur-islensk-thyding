*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Æsingur 3.12.x - Sjónarhorn; Wards deildin

Byggingin þar sem Parahuman Response Team deildin var til húsa var lítið frábrugðin byggingunum í kring. Hún var þakin gluggum sem endurspegluðu móðan dökkgráan himininn fyrir ofan. Einungis skjaldarmerki með stöfunum 'P.R.T.' skar það frá öðrum byggingum í miðbæ Brockton Bay.

Fólk sem kom inn í anddyrið horfði upp á undarlegar andstæður að verki. Annars vegar voru hinir ýmsu jakkafataklæddu starfsmenn, flýtandi sér inn og út úr húsinu, spjallandi saman í hópum. Fjögurra manna PRT yfirmannahópar voru í biðstöðu, hver staðsettur á mismunandi svæðum í anddyrinu, búnir besta búnaði sem peningar gátu keypt. Allir voru í keðjuvestum og skotheldum kevlar vestum, með hjálma sem huldu andlit, og skotvopn. Búnaður hvers og eins var þó misjafn, tveir þeirra voru með sprengjuvörpur hangandi í ólum um herðarnar á sér með skotbelti með ýmsum sérstökum skotfærum þvert yfir bringuna, þar á meðal slökkvitækjasprengjur, rafsegulmylgjusprengjur og ýmsar stuðunarsprengjur. Hinir tveir voru með eitthvað sem leit út við fyrstu sýn eins og eldvörpur; ef þeir tækju í gikkinn mundi spítast úr þeim þykkur freyðandi froðumassi, í nægu magni til að hylja og yfirbuga alla nema sterkustu og fljótustu illmennin.

Í algjöra andstöðu við þetta var gjafavöruverslun sem var oft yfirfull af unglingum eftir skólatíma, þar sem boðið var upp á ýmiskonar ofurhetjubardagafígúrur, veggspjöld, tölvuleiki og fatnað. Yfir metersháar myndir af hinum ýmsu Protectorate og Wards meðlimum voru upphengdar með reglulegu millibili umhverfis anddyrið, hver mynd björt og litrík.

Það var hress fararstjóri bíðandi þolinmóður við afgreiðsluborðið, hann brosti hlýlega að hverjum þeim sem leit til hans. Á ákveðnum tímum var hann með kynnisferðir fyrir ferðamenn og börn um PRT skrifstofurnar, vopnabúrin, æfingasvæðin og bílastæðin með paramenna aðgerðaráætlana sendibílunum, sýnandi þeim hvað þurfti til að stýra hetjum svæðisins. Fyrir þá sem tímdu að borga fyrir dýrustu kynnisferðina og nenntu að bíða í tvær klukkustundir og þola fylgd teymis af vopnuðum PRT öryggisvörðum þá var auka stopp í lok skoðunarferðarinnar - að fá að sjá höfuðstöðvar Wards deildarinnar.

Á meðan illa leikið teymi ungra ofurhetja skjögraði inn anddyrið voru þó engar kynnisferðir, einungis þéttvaxin kona með snúð í hárinu. Hún var í dökkbláum jakkafötum og pilsi, hún beið ásamt tveimur alvörugefnum útlítandi mönnum í jakkafötum fyrir aftan hana. Orðlaust beindi hún þeim inn um dyr fyrir aftan afgreiðsluborðið inn í fundarherbergi.

"Aðgerðastjóri Piggot. Hæstvirt," ávarpaði Aegis hana, með stirðri röddu. Búningurinn hans var í henglum, og meira rauðlitaður af hans eigin blóði en upprunalega hvítur. Það var nógu alvarlegt að upplýsingar um hver hann væri í raun og veru hefðu mögulega lekið út, en við það bættist storknað og uppkögglað blóðið og svöðusár sem virtist vanta í heilu kjötbitana, sum þeirra nærri þrjátíu sentimetra víð.

"Guð minn almáttugur, Aegis," augabrýrnar hennar risu örlítið, "Þú lítur helvíti illa út. Hvað er að röddinni þinni?"

"Samfallið lunga, frú," svaraði Aegis með rifinni röddu, "ég held ég sé mögulega með holu alveg í gegnum mig." Eins og til að sýna nánar fram á það stakk hann fingrunum í svöðusár í brjóstholinu.

Aðgerðastjóri Piggot leit ekki undan, en einum mannanna fyrir aftan hana virtist verða verulega bumbult, "Orð þín nægja alveg. Þú þarft ekki að stinga handleggnum alla leið í gegnum bringuna til að sýna fram á það."

Aegis glotti og fjarlægði höndina úr svöðusárinu.

Svipbrigði hennar urðu háalvarleg, "Ég mundi ekki brosa akkúrat núna ef ég væri þú."

Glottið á Aegis hvarf. Hann leit um öxl á félaga sína. Gallant, Kid Win, Vista, Browbeat og Clockblocker, það var töluvert þungt yfir þeim öllum.

"Þetta var gjörsamlega misheppnuð aðgerð," sagði hún við þau.

"Já frú. Við töpuðum." viðurkenndi Gallant.

"Þið töpuðuð, já. Það er í raun aukaatriði. Þið olluð líka gríðarlega miklu eignatjóni. Ég er hrædd um að öll eyðilegging af völdum undrabarnsins úr New Wave teyminu sé einnig á ykkar árbyrgð, þar sem þið buðuð henni með ykkur. Án þess að ráðfæra ykkur við mig."

"Ég bauð henni," sagði Gallant, "ég tek á mig sökina og þú getur tekið kostnað vegna eignatjónsins úr traustsjóðnum mínum."

Aðgerðastjóri Piggot svaraði honum með þunnu og algjörlega gleðisnauðu brosi, "Verið að reyna að standa undir nafni þínu heyri ég? Já, ég er viss um að það er besta leiðin til að koma skilaboðunum áleiðis. Liðsfélagar þínir og ég vitum öll hver þú ert á bak við grímuna. Af öllum viðstöddum ert þú best í stakk búinn að greiða tugi þúsunda dala í skaðabætur."

"Ég neita því ekki, frú," svaraði Gallant hálfkæfðum orðum.

"Ég er hrædd um að ég trúi meira á refsingar þar sem refsingar bíta. Að taka peninga af einhverjum með yfirdrifið nóg af þeim mun ekki skila neinu áleiðis. Þið munuð öll deila sektarupphæðinni á milli ykkar. Þar sem ég get ekki snert traustsjóðina sem PRT stofnunin kom á fót fyrir ykkur neyðist ég til að draga upphæðina af laununum ykkar. Vonandi mun það sjá til þess að einhver ykkar muni tala Gallant undan því að bjóða kærustunni sinni með í aðgerðir í framtíðinni."

Nokkur ungmennanna mótmæltu samtímis, ofaní hvert annað, "Systir hennar var í bankanum. Hún hefði farið hvort eð er!" "Ég byrja í háskóla næsta haust!"

Aðgerðastjóri Piggot svaraði mótmælunum og kvörtununum á engan hátt. Meira sjálfhverf manneskja hefði jafnvel haldið því fram að hún nyti þess að heyra þau. Þegar tæpar tvær mínútur voru liðnar og ljóst var að hún væri ekki að fara að svara eða láta draga sig í rifrildi þögnuðu ungu hetjurnar ein af annarri. Hún ræskti sig og hóf að tala aftur.

"Kid Win. Ég hef mikinn áhuga á að heyra um þetta vopn sem þú beittir í bardaganum."

"Alternator fallbyssan mín?" spurði Kid Win og hrökklaðist aðeins við.

"Þú verður að afsaka mig," Piggot brosti, "pappírsvinnan verður stundum svolítið mikil. Kannski þú getir bent mér á hvar ég get fundið skjölunina hjá hernaðar- og vísindateymunum okkar fyrir þessa alternator fallbyssu?"

"Æ fjárinn, Kid," Aegis rumdi með raddlausri stunu og eyðilagðri röddu.

Kid Win virtist komast í meira uppnám við viðbrögð Aegis en nokkuð annað, "Ég, uh. Ég var ekki búinn að ná að klára og skila skjöluninni og fá grænt ljós. Ég bara hélt að það væri betra að nota fallbyssuna til að gera það sem ég gæti til að stöðva bankaránið."

"Þar hafðirðu einstaklega rangt fyrir þér," sagði Piggot við hann, "Staðreyndin er að peningarnir sem voru teknir úr bankanum falla mjög lágt á forgangslistanum mínum. Við gætum jafnvel gengið svo langt að segja að mér sé allt að því sama um þá."

"Aðgerðastjóri-" byrjaði Aegis. Hann fékk ekki að klára.

"Það sem skiptir mig máli er sýn almennings á skikkjum. Það skiptir mig máli að okkur sé áfram tryggt fjármagn til að halda Wards deildinni ykkar, Protectorate deildinni og PRT sveitunum launuðum og vel útbúnum. Án þess fellur allt í sundur sem ég hef unnið við að byggja upp."

"Hvaða refsingu hafðirðu hugsað þér?" spurði Kid Win hana.

"Í fyrsta lagi, fallbyssan verður tekin í sundur."

"Nei!" sögðu Aegis og Kid Win samróma. Aðgerðastjóri Piggot leit stundarkorn út fyrir að vera hissa á andófinu.

"Ég byrjaði að hanna Alternator Fallbyssuna svo ég hefði eitthvað til að draga fram ef upp kæmi einhver ógn í A-flokki," sagði Kid Win, "að rífa hana í sundur væri gríðarlega mikil sóun. Mér er sama þó ég fái aldrei að nota hana aftur. Gefðu PRT sveitunum þínum hana. Ég skal kenna einhverjum á hvernig hún virkar. Þið getið sett hana á einn af trukkunum ykkar eða eitthvað."

Aðgerðastjóri Piggot gretti sig, "Tíminn og peningarnir sem færu í það, fyrir atburð sem hugsanlega kæmi aldrei upp ... nei. Frekar leyfi ég þér að halda fallbyssunni."

Kid Win nánast lufsaðist niður af létti.

"En hver sem orkugjafinn er, þá fjarlægirðu hann úr henni og ég geymi hana læsta inni bak við lás og slá. Ef svo ólíklega vill til að A-flokks ógn kemur upp, mun ég afhenda þér hann. Og fallbyssan verður látin fara í gegnum venjulega ferlið eins og allar aðrar Tinker uppfinningar. Ef hún fær falleinkun í því ferli, ef þú settir fólk og eignir í stórhættu með því sem þú dróst í dag, þá er ég hrædd um að þú gætir átt yfir höfði þér enn hærri sektargreiðslu og jafnvel fangelsistíma."

Kid Win fölnaði.

"Aðgerðastjóri!" kallaði Aegis og steig eitt skref fram á við.

"Þögn, Aegis," hreytti Piggot út úr sér, "þú að reyna að tala við mig með samfallið lunga veldur mér líkamlegri vanlíðan, og eins mikið og ég dáist að því að þú viljir standa upp fyrir lið þitt, þá er þínum eins lunga andardrætti engum til gagns hér."

Kid Win leit í átt til Aegis og gaf honum lítið fyrirgefningarbros.

"Kid Win, þú kemur með okkur á agafund. Þið hin megið fara. Næsti ferðahópur kemur í skoðunarferð um rýmin ykkar eftir klukkustund, og það eru miklar líkur á að einhverjir fréttamenn verði glápandi inn um gluggana. Reynið að þvo ykkur og vera vel útlítandi fyrir myndirnar sem eru vafalaust að fara að birtast í blöðum morgundagsins. Vinsamlegast."

Jakkafataklæddu mennirnir tveir gengu með niðurlútan Kid Win á milli sín á eftir Aðgerðastjóra Piggot. Kid Win leit áhyggjufullum augum á liðsfélaga sína áður en hann hvarf úr augsýn.

"Höldum stöðufund," rumdi Aegis, "Gallant eða Clockblocker stýrir fundinum. Þið tveir ákveðið hvor ykkar gerir það."

Teymið álpaðist út úr fundarherberginu og í frátekna lyftu. Lyftan var Tinker hönnun, til að heilla ferðamenn og aðra gesti samhliða því að vera öruggari. Samtengdir málmhlutar flettust út og runnu í sundur þegar þau nálguðust hana og lokuðust þegar þau voru komin í hana. Lyftuferðin niður var svo mjúk að það var nánast ógerlegt að finna lyftuna hreyfast.

Þau stigu úr lyftunni inn í langan gang klæddan krómuðu stáli.

"Ég á eftir að fá martraðir," stundi Clockblocker samhliða því að hann strauk blíðlega yfir nasirnar og munninn, "martraðir sneisafullar af köngulóm."

Í enda gangsins komu þau að veggfastri stjórnstöð. Aegis benti á Clockblocker.

"Gerir þú það ekki venjulega?" spurði Clockblocker.

"Sjónhimnan mín er mögulega sködduð," viðurkenndi Aegis með ónýtri rödd sinni, "vil ekki setja viðvörunarkerfið í gang með misheppnaðri augnskönnun."

Clockblocker kinkaði kolli hikandi og hallaði sér síðan fram til að láta stjórnstöðina skima augun hans. Smellir heyrðust í tvískiptri stálhurð sem síðan opnaðist nánast hljóðlaust fyrir ungu hetjurnar sem héldu inn í aðalrými höfuðstöðva sinna.

Aðalrýmið var nokkurn veginn kúpullaga, en innihélt veggi sem hægt var að taka í sundur og endurraða eftir þörfum. Sumir veggirnir höfðu verið staðsettir til að skapa persónuleg rými fyrir staka meðlimi teymisins, aðrir voru til að loka af dyrnar inn í sturtuklefana, skjalageymslu og frétta- og fundarherbergi þeirra. Fjöldi tölva og stórra skjáa voru samtengdar í öðrum enda rýmisins, umkringar sex sætum. Einn skjárinn sýndi niðurtalningu í næsta ferðamannahóp en aðrir sýndu streymi frá myndavélum á lykilstöðum í borginni. Brockton Bay Central Bank var einn þeirra lykilstaða, dökk mynd skreytt með rauðum og bláum sírenuljósum.

"Shadow Stalker er fjarverandi án leyfis?" spurði Gallant.

"Gat ekki komist í tæka tíð," svaraði Aegis, "sagði henni að vera kyrr."

"Hún á eftir að verða brjáluð með það. Er hún ekki yfir sig hatursfangin af Grue?" spurði Clockblocker.

"Meðal ástæðna," rumdi Aegis, "ég sagði henni að vera kyrr. Þurfum ekki svoleiðis. Ég ætla í sturtu. Lappa uppá mig. Þið hin hefjið stöðufundinn."

"Sjálfsagt mál, höfðingi," sagði Clockblocker formlega. "Farðu vel með þig."

"Djöfulsins stökkbreyttu hundar," muldraði Aegis á leið sinni yfir í baðherbergið. Hann var búinn að rífa sig úr efri hluta búningsins áður en hann hvarf inn um baðherbergisdyrnar.

"Vista? Getur þú verið á töflunni? Tvær töflur?" Gallant sneri sér að yngri félaga sínum. Vista féll næstum um koll þar sem hún flýtti sér að fylgja fyrirmælunum.

"Hvað verður um Kid?" Browbeat talaði í fyrsta sinn frá því þau komu í PRT höfðustöðvarnar, "Ég þekki ekki hvernig þetta allt saman gengur fyrir sig. Er þetta alvarlegt?"

Gallant var hugsi um stund, "Gæti verið, en mig grunar að Piggy vilji bara hræða hann. Hann verður að hætta að leika sér svona á línunni þegar kemur að fyrirmælum frá fólkinu sem ræður, annars endar hann í mjög raunverulegum vandræðum á einhverjum tímapunkti."

"Svo, ekki alveg besta byrjunin á nýja ferlinum þínum, ha?" sagði Clockblocker og sneri sér í átt að Browbeat.

"Fjandinn, mér liði ekki eins illa með það ef ég vissi hvað gerðist," svaraði Browbeat og teygði úr sér, vöðvarnir hans byrjuðu að skreppa saman, "þá gæti ég allavega ákvarðað hvað ég ætti að gera betur næst. Eina sem ég veit er að ég var skyndilega blindaður og heyrnarlaus, og þegar ég reyndi að hreyfa mig þá hreyfðist allt vitlaust. Svo var ég tekinn út með raflosti held ég."

Vista sneri aftur og dró tvær tússtöflur á hjólum á eftir sér.

"Haltu í þessa hugsun," sagði Gallant við nýjasta meðlim teymisins, "Heyrðu Clock, er þér sama þó ég stýri fundinum?"

Clockblocker var enn að strjúka með fingrunum yfir upphleyptu bitin í andlitinu, "Gjörðu svo vel. Ég ætla að draga það eins lengi og ég get að taka mér þetta forystuhlutverkadæmi."

"Þú ert næstelstur á eftir Carlos. Það verða bara hvað, þrír eða fjórir mánuðir frá því þú ert elstur og þar til þú ferð upp í fullorðinsdeildina?"

"Og ég mun ekki einu sinni hafa þá stöðu allann þann tíma þar sem ég útskrifast í sumar og eftirlæt þér hlutverkið," Clockblocker brosti niðurlátur, "Engar áhyggjur. Taktu stjórnina."

Gallant tók af sér hjálminn og strauk annarri höndinni í gegnum sveitt ljóshært hárið. Hann brosti með sigurbrag til Vista þar sem hún var að stilla töflunum upp fyrir framan þau, "Þakka þér."

Gallant þurfti ekki að nota kraftinn sinn til að fá tilfinningaleg viðbrögð frá þrettán ára hetjunni. Hún kafroðnaði. Það gat ekki dulist neinum að hún var yfir sig hrifin af eldri liðsfélaga sínum.

"Jæja krakkar," sagði Gallant, "áður en við byrjum, þá held ég að það sé mikilvægt að koma nokkrum hlutum á hreint. Fyrst og mikilvægast, dagurinn í dag var ekki eintóm mistkök. Ég mundi jafnvel ganga svo langt að segja að dagurinn í dag hafi verið sigur fyrir góðu gæjana, og við byrjum að koma á fót þeim sigri hér og nú."

Hann tók sér stundarkorn til að virða fyrir sér vantrúa hópinn og brosti síðan.

"Undersiders hópurinn. Hafa flogið undir radarnum hingað til, en hafa núna nýlega verið að færa sig uppá skaftið með stærri og stærri verk. Þau rændu Ruby Dreams spilavítið fyrir fimm vikum síðan, og nú hafa þau rænt stærsta bankann í Brockton Bay. Í þetta sinn vorum við nógu heppin að verða á vegi þeirra. Það þýðir að við höfum loksins einhverjar haldbærar almennilegar upplýsingar um hópinn."

Hann sneri sér að töflunni og skrifaði nöfn andstæðinga þeirra. Grue, Tattletale og Hellhound fóru á fyrri töfluna, með lóðréttar línur á milli þeirra til að skipta töflunni í þrjá dálka. Hann skrifaði Regent á seinni töfluna, dró lóðrétta línu og staðnæmdist á fimmta og síðasta dálkinum. "Náðum við nafninu á honum? Gaurinn með pöddurnar?"

"Stelpa," leiðrétti Clockblocker, "ég náði tali af nokkrum af gíslunum eftir að Undersiders voru flúin á brott. Einn þeirra sagðist hræddur við að hreyfa sig vegna þess að hún hefði sagst ætla að láta þau bíta sig. Tók mig smá stund að fatta hvað hann átti við. Aumingja maðurinn var skelfdur af hræðslu."

"En við vitum ekki hvað hún kallaði sig?"

Enginn svaraði.

"Þá verðum við að koma okkur saman um nafn handa henni, annars er hætta á að það myndist ósamræmi í skýrslunum. Nafnatillögur fyrir pöddustelpuna?"

"Maðkur? Ormur?" stakk Browbeat uppá, "Gefa henni eitthvað glatað nafn?"

"Það viljum við ekki," andvarpaði Clockblocker, "kannski ef við hefðum unnið, gætum við komist upp með það, en það lítur frekar illa út fyrir okkur ef fjölmiðlar segja frá flengingunni sem við fengum frá ofurillmenni með nafnið Maðkur."

"Stinger, Pestilence?" stakk Vista uppá.

Clockblocker sneri sér í stólnum og sló nöfnin inn í tölvuna. "Frátekin. Stinger er eitthvað illmenni í Kaliforníu með vélbrynju, þotubakpoka og fjarstýrðar eldflaugar, og Pestilence er einhver hrollvekjandi brjálæðingur í London."

"Skitter?" sagði Gallant og þau hljóðnuðu.

Það heyrðust smellir í lyklaborðinu á meðan Clockblocker athugaði, "Það er allavega ekki frátekið."

"Þá látum við það duga," sagði Gallant og skrifaði nafnið á töfluna, "Nú leggjum við höfuðin í bleyti. Hér er stundin þar sem við vinnum upp tap dagsins, skeytum saman upplýsingum og finnum leiðir til að kreista út sigur í næsta skipti. Svo ekki halda neinu eftir. Deilið öllum smáatriðum, sama hversu lítilleg ykkur finnst þau vera."

"Krafturinn hjá Grue er ekki bara myrkur. Þú heyrir ekkert inni í því heldur. Og það fylgir því skrítin tilfinning líka," sagði Browbeat, "svona eins og viðnám, eins og þú sért neðansjávar, en ekki fljótandi."

"Flott," Gallant glósaði upplýsingarnar í dálkinn hjá Grue, "Næsti?"

"Stökkbreyttu skepnurnar sem Hellhound skapar. Hundarnir? Hún stjórnar þeim ekki með huganum. Þeir eru þjálfaðir," sagði Vista, "hún gefur þeim skipanir með blýstrum og látbrögðum."

"Já, gott, ég tók eftir því," svaraði Gallant og bætti spenntur við öðrum punkti í töfluna.

"Stelpan með pöddurnar ... Skitter. Akkúrat það gagnstæða hjá henni. Hún hefur *mikla* og fína stjórn yfir þeim," bætti Clockblocker við.

"Já!"

"Einnig, samkvæmt gíslunum sem ég ræddi við sagðist hún geta skynjað hluti í gegnum pöddurnar sínar, þannig fylgdist hún með gíslunum."

Það leið ekki á löngu þar til flestir dálkarnir voru orðnir svo fullir að Gallant neyddist til að snúa töflunum við og skrifa á bakhliðarnar.

Carlos kom úr sturtunni, klæddur í gammosíubuxur og handklæði utanum axlirnar. Hann var ættaður frá Puerto Rico, með sítt hár. Hann var búinn að skola allt storknaða blóðið af líkama sínum en það sást enn rautt hér og þar um líkama hans vegna hinna ýmsu svöðusára á handleggjum, maga og bringu. Hann hafði klaufalega saumað nokkur svöðusárin saman, en það gerði undarlega lítið gagn varðandi að gera sárin bærilegri að horfa á. Hann settist í stól og bætti við því sem hann hafði tekið eftir við listana sem voru komnir á töflurnar, sem var ekki svo mikið. Hann hafði verið tekinn svo gott sem úr umferð megnið af bardaganum og hafði því takmarkað að segja.

Skyndilega komu viðvörunarhljóð frá tölvunum og allir skjáir blikkuðu gulu ljósi. Allir viðstaddir meðlimir Wards deildarinnar flýttu sér að setja upp grímurnar sínar. Aegis stökk og greip varagrímu úr skúffu hjá tölvunum.

Inngangurinn hvirflaðist upp og Armsmaster strunsaði inn ásamt hinni fræknu Miss Militia. Hún klæddist breyttum herbúningi, nógu þröngum á nauðsynlegum svæðum til að undirstrika líkamsbyggingu hennar, með klút fyrir neðri hluta andlitsins sem skartaði bandaríska fánanum og samskonar slæðu bundna utanum mittið. Mest áberandi var þó stóra eldflaugavarpan sem hún hélt á öxlum sínum líkt og lyftingamaður héldi á stórri kúabjöllu.

"Armsmaster," sagði Gallant og stóð upp, "Gott að sjá þig herra. Miss Militia, alltaf ánægjulegt."

"Alltaf sami herramaðurinn," augu Miss Militia gáfu vísbendingar um bros á bakvið klútinn hennar, "Við tókum með okkur gest."

Fyrir aftan Armsmaster og Miss Militia var táningsstelpa í hvítum sloppi. Panacea. Hún var með persónuskilríki hangandi niður hálsinn, með ljósmynd af sér og orðið 'GESTUR' með skærbláum stöfum.

"Hún var nógu indæl að bjóða fram krafta sína til að koma hingað og lappa uppá ykkur," sagði Miss Militia við ungu hetjurnar, "Gengur ekki að senda ykkur heim með hræðilega áverka og hundruði skordýrabita, er það nokkuð? Það kæmi fljótt upp um ykkur."

Hún færði eldflaugavörpuna til á öxlunum á sér sem skyndilega leystist upp í óskýra grænsvarta orku. Orkan sveif í kringum hana í örstutta stund og varð síðan að vélbyssu. Hún hvarf örskömmu síðar með samskonar litasýningu og úr varð leyniskytturiffill, síðan skutulsbyssa og að lokum par af uzi vélbyssum, ein í hvorri hönd hennar. Hún virtist sjálf varla taka eftir því, fyrir utan að hálfsjálfvirkt slíðra vélbyssurnar.

"Mig langaði að þakka ykkur fyrir að koma mér til bjargar," sagði Panacea feimnislega, "og fyrir að leyfa Glory Girl að koma með ykkur."

Gallant brosti, spurði svo með áhyggjufullum tón, "Eruð þið tvær alveg góðar?"

Panacea hristi höfuðið, "Tattletale fann leið framhjá ósnertanleika systur minnar. Glory Girl var bitin ansi illa, sem er ástæðan fyrir því að ég kom ekki fyrr. Ég held að það sé meira högg, sálrænt, þegar þú ert nokkurnveginn ósigrandi en særist samt. En við erum góðar núna. Hún er líkamlega heil en andlega sár. Ég-ég er í lagi. Fékk höfuðhögg, en ég er í lagi."

"Gott."

Armsmaster var við töflurnar, skimandi yfir minnispunktana. "Mér líkar þetta. En þessi ..." Hann tappaði í dálkinn með nafninu Tattletale, "Nánast tómur."

"Ekkert okkar varð á vegi hennar og gíslarnir höfðu ekkert um hana að segja," svaraði Gallant.

"Panacea gæti orðið að liði hvað það varðar," stakk Miss Militia uppá.

Allra augu beindust að stúlkunni.

"Ég- Það var hellingur sem gekk á," sagði Panacea varnarlega.

"Öll smáatriði hjálpa," sagði Gallant.

"Um. Fyrirgefið," sagði hún og leit niður á gólfið, "Ég fékk hart höfuðhögg, krafturinn minn virkar ekki á sjálfa mig og ég er almennt ekki týpan sem fer út í búning og lendir í slagsmálum, svo að hafa lent svona í lífshættulegum aðstæðum, ég veit ekki. Allt það ... ég á erfitt með koma reglu á hugsanir mínar ennþá."

"Því fyrr-" byrjaði Armsmaster.

"Það er í góðu lagi," greip Miss Militia inní, "Amy, af hverju byrjarðu ekki á að hlúa að meðlimum Wards deildarinnar? Ef eitthvað kemur upp í hugann, eins og kannski eitthvað sem meðlimir Undersiders sögðu eða gerðu, eða hvaða vísbendingar sem þér dettur í hug að gætu hjálpað, deilir þeim með okkur á eftir, allt í lagi?"

Panacea brosti þakklát til kvenhetjunnar og sneri sér svo að hópnum, "Hver þarf mest á lækningu að halda? Aegis?"

"Ég mun lifa," sagði Aegis, "ég get verið síðastur."

Gallant rétti hikandi upp höndina, "Einn af hundunum hennar Hellhound skullu í mig. Ég held ég sé rifbeinsbrotinn. Sjúkraliðar útskrifuðu mig en mér liði betur ef ég væri viss um að ég sé ekki í hættu á að fá samfallið lunga eða eitthvað."

Panacea setti upp gremjusvip, benti síðan í hinn enda rýmisins og spurði, "Kíkja á þig þarna?"

"Dæmigert, kærasti Glory Girl fær sérstaka meðhöndlun," sagði Clockblocker glottandi en með háðstón sem gaf augljóslega til kynna að hann var bara að gantast. Gallant svaraði bara með hlátri.

Þau tvö fóru í persónulegt rými Gallants og hún lét hann setjast á rúmið áður en hún lagði hönd sína á öxlina hans. Hún dró niður hettuna og hvessti augabrýrnar.

"Það er ekki minnsti möguleiki á samföllnu lunga. Þú ert með eitt lítillega brákað rifbein og þú ert ekki einu sinni svo verkjaður. Hvers vegna-"

"Ég laug. Ég vildi tala við þig, í einrúmi," hann tók í höndina hennar.

Hún brást illilega við og dró höndina til baka eins og hann hefði bitið hana. Eins og til þess að fulltryggja að hann gripi ekki í hönd hennar aftur krossaði hún saman handleggina.

"Þú veist að ég skynja tilfinningar," sagði hann, "tilfinningar allra, eins og ský af litum í kringum viðkomandi. Get ekki slökkt á því. Það er bara hvernig ég sé heiminn."

"Victoria nefndi það."

"Þannig að þú ert opin bók fyrir mér. Ég veit að þú ert hrædd. Nei ... dauðslifandi hrædd og þess vegna talarðu ekki."

Hún andvarpaði og settist á rúmið, eins langt frá Gallant og mögulegt var.

"Ég vildi aldrei þessa krafta. Ég vildi aldrei krafta yfir höfuð, punktur."

Hann kinkaði kolli.

"En ég fékk þá samt, og ég öðlaðist alþjóðlega athygli vegna þeirra. Læknarinn. Stúlkan með krafta til að lækna krabbamein með snertingunni einni, yngt fólk upp um allt að tíu ár, látið fólki vaxa glataða útlimi. Ég er tilneydd að starfa sem hetja. Sliguð af þessari skyldu. Ég gæti ekki lifað með sjálfri mér ef ég notaði ekki þennan kraft. Það er svo mikið tækifæri, að bjarga mannslífum."

"En?"

"En á sama tíma ... ég get ekki læknað alla. Jafnvel þó ég myndi heimsækja sjúkrahúsið hverja nótt og eyða þar tveimur til þremur tímum í hvert sinn, þá eru þúsundir annarra sjúkrahúsa sem ég get ekki heimsótt, tugir milljóna fólks með ólæknandi mein eða föst í lifandi helvíti sökum lömunar eða stöðugra verkja. Allt þetta fólk á ekki skilið að upplifa það, en ég get ekki hjálpað þeim öllum. Ég gæti ekki hjálpað einu prósenti þeirra þó ég legði tuttugu tíma á dag í það."

"Þú verður að einbeita þér að því sem þú getur gert," sagði Gallant við hana.

"Hljómar auðveldara en það er," svaraði Panacea með biturri röddu, "Skilurðu hvað það þýðir, að lækna einungis brot þessa fólks? Mér líður eins og hvert augnablik sem ég tek fyrir mig er tími þar sem ég hef brugðist einhverniveginn. Í tvö ár hefur verið þessi standslausa ... pressa. Ég ligg í rúminu, andvaka um nætur. Fer á barnalækningadeildir, lækna nokkra krakka. Fer á gjörgæsluna, bjarga nokkrum mannslífum ... og þetta einhvernveginn blandast allt saman í eitt. Ég man ekki einu sinni hvernig síðasta fólkið sem ég læknaði þar leit út."

Hún andvarpaði aftur, "Síðasta manneskjan sem ég man raunverulega eftir? Kannski vika síðan, ég var að vinna við að lækna krakka. Hann var bara smábarn, innflytjandi frá Kaíró, held ég. Ectopia Cordis. Það er þegar þú fæðist með hjartað utan líkamans. Ég var að setja allt á réttan stað og gefa honum tækifæri til að lifa eðlilegu lífi."

"Hvað gerði hann svona eftirminnilegan?"

"Mér mislíkaði hann. Hann lá þarna, sofandi eins og engill, og í stundarkorn íhugaði ég að hætta í miðju verki og fara bara. Læknarnir hefðu getið klárað verkið en það hefði verið hættulegt. Hann hefði hugsanlega dáið ef ég myndi skilja hann eftir í hálfnuðu verki. Ég hataði hann."

Gallant sagði ekkert. Í geðshræringu starði Panacea niður á gólfið.

"Nei, ég hataði að hann fengi tækifæri á að lifa eðlilegu lífi, vegna þess að ég gaf mitt upp á bátinn. Ég var hrædd um að ég mundi freistast til að geta viljandi mistök. Að ég mundi leyfa mér að klúðra aðgerðinni á krakkanum. Ég hefði getað drepið hann eða eyðilagt líf hans, það hefði minnkað á mér pressuna. Lækkað væntingar til mín, skilurðu? Kannski hefði það jafnvel minnkað mínar eigin væntingar til mín. Ég ... ég var bara svo þreytt. Svo örmagna. Ég virkilega íhugaði af alvöru í örskamma stund að yfirgefa barn til að þjást eða deyja."

"Það hljómar eins og eitthvað meira en bara örmögnun," svaraði Gallant hljóðlega.

"Er þetta hvernig það byrjar? Er þetta tímapunkturinn þar sem ég byrja að líkjast föður mínum, hver sem hann var?"

Gallant andaði rólega frá sér, "Ég gæti sagt nei, að þú verðir aldrei eins og faðir þinn. En ég væri að ljúga. Hvert okkar, við öll, eigum á hættu að finna okkar eigin leið niður á þá braut. Ég sé álagið sem þú finnur fyrir, stressið. Ég hef séð fólk fara yfir um vegna smærri hluta. Svo já. Það er möguleiki."

"Jæja þá," sagði hún nánast hvíslandi. Hann beið eftir að hún héldi áfram, en hún gerði það ekki.

"Taktu þér hlé. Segðu sjálfri þér að það sé eitthvað sem þú verðir að gera, að hlaða rafhlöðurnar til að geta hjálpað fleirum til lengri tíma litið."

"Ég held að ég geti það ekki."

Þau sátu hljóð um stund.

Hann sneri sér að henni, "Svo hvað hefur þetta með það sem gerðist í bankanum að gera?"

"Hún vissi allt. Þessi Tattletale stelpa. Hún sagðist geta lesið hugsanir, og út frá því sem hún sagði, það sem hún vissi, ég trúi því."

Gallant kinkaði kolli.

"Veistu hvernig það er, að tala við fólk eins og hana? Eins og þig, ég meina það ekki illa? Þú byggir upp þessa grímu, þú blekkir sjálfið til að trúa að allt sé í himnalagi, og þú neyðir sjálfið til að líta framhjá verstu þáttum sjálfs þíns ... og svo koma þessir Gallants og Tattletales og strípa þig nakta. Neyða þig til að horfast í augu við það allt saman."

"Mér þykir það leitt."

"Þú sagðir það sjálfur, þú hefur ekki vald til að slökkva á því, ekki satt? Ég get í raun ekki ásakað þig. Það er bara ... það er erfitt að vera til. Sérstaklega eftir að hafa tekist á við Tattletale."

"Hvað sagði hún?"

"Hún hótaði að tala um hluti. Hluti verri en það sem ég sagði þér núna áðan, hugsa ég. Hótaði að segja mér hluti sem ég vil ekki vita. Sagðist ætla að nota upplýsingar sem hún hafði til að eyðileggja samband mitt við Victoriu og rest fjölskyldu minnar," Amy faðmaði sjálfa sig.

"Systir mín er allt sem ég hef. Eina manneskjan sem hleður ekki á mig væntingum, sem þekkir mig sem manneskju. Carol vildi mig eiginlega aldrei. Mark þjáist af klínísku þunglyndi, eins indæll og hann er, hann hefur í raun nóg með sjálfan sig, föðurhlutverkið hefur setið á hakanum. Frænka mín og frændi eru indælisfólk en eiga sjálf nóg með sig og sín eigin vandamál. Svo það erum bara ég og Victoria. Hefur verið þannig nánast frá upphafi. Þetta bansetta blaðurskjóðuskrímsli hótaði að rífa systur mína og mig í sundur með því að notfæra sér enn einn hlut sem ég bað ekki um, sem ég fékk engu um ráðið og hafði enga stjórn á."

Gallant byrjaði að segja eitthvað en hætti.

"Hvað?"

"Hefur ... hefur þetta eitthvað að gera með, ehm, frekar sterku tilfinningarnar sem þú hefur gagnvart mér?"

Panacea fraus.

"Fyrirgefðu," flýtti hann sér að segja, "ég hefði ekki átt að nefna það."

"Það er rétt, þú hefðir ekki átt að gera það," hún stóð upp og gekk í átt að dyrunum.

"Ef þú finnur einhverntímann þörfina að tala ..." bauð hann.

"Ég-"

"Þú munt líklega ekki vilja tala um það við mig, ég veit. En dyrnar mínar verða þér alltaf opnar, og þér er velkomið að bjalla í mig hvenær sem er. Bara svo þú vitir það."

"Móttekið," svaraði hún. Svo teygði hún sig til hans og snerti öxlina á honum, "Svona. Mar horfið, rifbein heilt."

"Kærar þakkir," svaraði hann og opnaði dyrnar fyrir hana.

"Passaðu vel uppá systur mína, skilið? Gerðu hana hamingjusama?" muldraði hún hikandi í dyragættinni.

"Að sjálfsögðu." Þau sneru aftur til hinna.

Allra augu voru á Panaceu þegar hún tók upp tússinn hjá tölvunum. Með eymdarsvip hóf hún að fylla út dálkinn á töflunni merktan Tattletale.

---

[Fyrri hluti](Ormur-03.12.md) - Næsti kafli