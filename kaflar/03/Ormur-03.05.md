### Æsingur 3.5

"Þú þarft greiða," svaraði hann mér eins og hann þyrfti að segja það upphátt við sjálfan sig til að trúa því. Svarið sló mig út af laginu. Hafði ég alveg mislesið hann þessa nótt, þegar ég gaf honum heiðurinn af handtöku Lung og gerði ráð fyrir að hann yrði þakklátur?

"Rétt," ég reyndi að hljóma sjálfsörugg, "en ég ætti kannski að útskýra aðeins stöðu mála fyrst. Í fyrsta lagi buðu Undersiders mér að gerast liðsfélagi í teyminu þeirra. Ég þáði boðið."

Viðbrögð hans voru stutt en hnitmiðuð. Hakan hans lyftist, hann breytti fótastöðunni og þyngdarpunkti sínum í meira ögrandi stöðu, og grip brynvörðu hanskanna hans krepptust svo fast utanum atgeirinn hans að það heyrðist dauft járn í járn ískur.

"Þér væri hollast að fara að gera þig meira skiljanlega, núna," sagði hann með rólegri röddu, á meðan líkamstjáning hans lét mig hálfpartinn langa að snúa við og hlaupa í burtu.

Ég dró andann djúpt og reyndi að róa taugarnar, "Ég hef verið að hugsa töluvert um samtalið sem við áttum aðfaranótt mánudags síðastliðinn. Það var undarlegt hve fljótt þú samþykktir að ég væri góður gaur en ekki eitthvað illmenni. Er rétt ályktað hjá mér að þú sért með lygamæli byggðan inn í hjálminn þinn eða einhvern kraft sem virkar svipað?"

Hann var ekki að flýta sér að svara mér, það leið dágóð stund áður en hann sagði við mig, "Það er hægt að blekkja lygamæla, jafnvel minn."

"Allavega, segðu mér hvort eitthvað vekji viðvaranir hjá þér eða eðlishvatir þínar segi að ég sé að ljúga. Ég var góður gaur þegar þú hittir mig þá, ég er góður gaur ennþá núna. Ég samþykkti að ganga í lið með Undersiders vegna þess að þú sagðir mér að þið væruð í miklum vandræðum með að afla upplýsinga um þau. Nú veit ég hvernig þau líta út á bak við grímurnar, ég veit nöfnin sem þau nota, ég hef nokkuð góða hugmynd um hvað kraftarnir þeirra gera og ég veit var þau halda til."

Hann færði sig í slakari líkamsstöðu. Hann skellti stönginni á atgeirnum sínum aftan á bakið og það small fast á sinn stað. "Ef staðan er þannig þá hefurðu unnið okkur mikinn greiða. Værir þú tilbúin að koma með mér snöggvast í Protectorate höfuðstöðvarnar og veita deildinni þessar upplýsingar sem þú hefur aflað?"

Hjartað mitt sökk. Að hitta Protectorate deild svæðisins, Miss Militia, Triumph, Velocity, Dauntless, Battery og Assault? Ég gat ímyndað mér viðbrögð þeirra þegar ég segði þeim frá öllu sem ég hafði komist að, frá bardaga mínum við Bitch, kannski eitthvað um bardagann minn við Lung, ef það væri í lagi gagnvart Armsmaster. Að heyra sögur frá þeim á móti.

"Ég get það ekki."

"Hvers vegna ekki?" Hann svaraði svo snöggt að hann greip nánast inní. Tónn hans og líkamsstaða voru bæði aftur orðin fjandsamleg á augabragði. Ég varð hálf fegin að hann hélt ekki á atgeirnum sínum, því mér fannst eins líklegt að hann hefði fundið löngun til að pota honum í áttina að mér.

"Það er eitt í viðbót sem ég þarf að komast að fyrir ykkur," sagði ég og rétti fram hendurnar í einskonar uppgjöf. Ég þurfti að komast að því hver stjórinn, dularfullur bakhjarl þeirra, væri. En ég gat eiginlega ekki sagt honum það. Ef ég segði honum það núna væri mjög líklegt að Tattletale kæmist að því að ég hefði sagt honum það. Því minna sem hann vissi núna, því betra.

"Segðu mér þá það sem þú veist núna og farðu svo og finndu út það síðasta."

"Ég get það ekki," svaraði ég í annað skiptið á innan við tíu sekúndum, hatandi sjálfa mig að gera það.

"Það er eins gott að þú getir komið með góða og gilda ástæðu, ef ekki mun ég draga þig með mér í PHQ hér og nú hvort sem þér líkar betur eða verr og við sjáum hve dulin þú þykist geta verið fyrir framan alla deildina."

Sem yrði algjör hörmung. Ég kyngdi hart, "Hvað ef ég segði þér að hugsanlega er njósnari innan PHQ?"

"Þú myndir setja af stað lygamælinn minn. Reyndu aftur."

Ég beit í vörina. Ég hafði vonað að orðalagið að telja því fram sem spurningu mundi sleppa framhjá lygamælinum.

"Það er ákveðið dæmi í gangi sem í öllum tilgangi virkar alveg eins og njósnari sé innan ykkar raða."

"Greinist sem aðallega satt. Hvað er það?"

"Ég get ekki verið skýrari með það án þess að þau komist að því að ég sagði þér það. Það eitt að vera hér er mjög áhættusamt fyrir mig." Ef þau fengju að vita hvernig kraftur Lisu virkaði var ég fullviss um að hún kæmist að því og hvernig það hefði gerst.

Hann starði á mig í nokkur löng augnarblik, "Þessi Tattletale stelpa."

Armsmaster hafði dregið rétta ályktun sjálfur. Ég vonaði að það væri nóg til að Tattletale gæti ekki tengt mig. Samt ... andskotinn.

Hann starði í átt að PHQ í dágóða stund. Án þess að líta á mig spurði hann, "Svo þú vilt ekki veita neinar áþreifanlegar upplýsingar. Hvers vegna boðaðirðu mig hingað?"

"Þau eru að skipuleggja svolítið. Þau vilja að ég hjálpi þeim. Ég geri það, kannski eitt eða tvö verk í viðbót, ég er viss um að ég get fundið þessar síðustu nauðsynlegu upplýsingar, og þá munuð þið hafa allt sem þarf til að uppræta þessa aðila."

Hann svaraði ekki.

Ég ákvað að bera fram greiðann sem ég hafði í huga, "Ég þarf að vita að ef hlutir fara forgörðum eða ef ég neyðist til að fremja skemmdarverk á áætlunum þeirra, þá hafi ég ykkar aðstoð að draga mig úr eldinum og passa að mér sé ekki fleygt beinustu leið í fangelsi."

"Hvað eru þau að skipuleggja?"

"Ég get ekki sagt ykkur það," sagði ég. Ef ég segði þeim það mundi Lisa komast að því að ég hefði svikið þau útfrá breyttum viðbragðstíma, auka vörðum eða hverju sem er. Hversu réttmæt sem þögn mín var sá ég að Armsmaster varð meira og meira pirraður.

"Erum við að tala um morð? Stendur til að skaða einhvern?"

"Nei," sagði ég, "ég er nokkuð viss um að engir óbreyttir borgarar muni slasast, nema hlutirnir fari virkilega úrskeiðis, sem er eitthvað sem ég vonast til að koma í veg fyrir."

Hann setti upp skeifu og hætti að horfa út flóann og leit beint á mig, "Ég mun ekki veita þér neina vernd."

Ég kreppti hnefana með hendur niður með síðum, "Þetta er það eina sem ég bið þig um, og upplýsingarnar verða ykkar þegar ég hef fundið síðustu upplýsingarnar sem vantar!"

"Þú ert heimsk lítil stelpa," sagði Armsmaster. Hann gaf mér smá stund að meðtaka orðin.

"Ég-"

Hann gaf mér ekki tækifæri til að svara. Hann beygði sig yfir mig og hækkaði raustina jafnt og þétt á meðan hann sagði, "Þú ert að biðja mig um að leggja blessun mína yfir að framkvæma stórglæp. Eða ég geri fastlega ráð fyrir að það sé stórglæpur, vegna þess að þú værir annars ekki hér að biðja mig um þennan greiða! Þú vilt að ég standi á hliðarlínunni svo þú getir spilað litla njósnaleikinn þinn í illmennateymi sem hefur minnst tvo morðingja innan raða sinna!"

Tvo? Ég gat trúað því að Rachel hefði kannski drepið einhvern á einhverjum tímapunkti, ef ekki nema manndráp af gáleysi, en hver gat hinn verið? Slegin út af laginu spurði ég, "Hver-"

Ég fékk ekki að klára spurninguna. Armsmaster talaði yfir mig þar til ég þagnaði og hlustaði. "Heldur þú að þú sért svona svakalega snjöll? Í alvöru leynirannsóknum hafa leynilögreglumenn alltaf meðhöndlara. Einhvern til að svara til, einhvern sem getur kallað inn liðsauka hvenær sem er. Þú? Þú ert grunnskólakrakki með alvarlegar ranghugmyndir um eigin getu."

"Ég er ekki grunnskólakrakki."

"Ó jæja," hann krossaði hendurnar, "ég hef verið leiðréttur í hvítvetna." Kaldhæðnin í rödd hans var áþreifanleg.

Ég mótmælti, "Og ef ég hefði liðsauka eða meðhöndlara eða eitthvað í þá áttina, þá kæmust þau að því undir eins. Hvernig ég er að gera þetta er eina leiðin sem virkar. Notaðu lygamælinn þinn, þú veist að ég er að segja þér sannleikann."

"Ég veit að *þú trúir* að þú sért að segja mér sannleikann. Það þýðir ekki að það sé í raun og veru sannleikurinn."

Það var eitthvað við að heyra þessi orð frá Armsmaster sem gerði þau tvöfalt harðari að taka þeim. Ég opnaði munninn en heilinn bara gat ekki sett saman neitt heildstætt svar. Ég endaði á að loka munninum aftur.

"Yfirgefðu þennan leik, litla pöddu stelpa, áður en þú bítur meira en þú getur tuggið. Segðu mér það sem þú veist núna, hér og nú, farðu svo heim. Mér er fullkomlega sama hvort þú leggir búninginn á hilluna eða skráir þig í Ward prógramið, bara ekki halda áfram þessum einleik. Það er það sem ég ráðlegg."

Það stakk að heyra hann segja þetta. Ég gerði aðra tilraun til að sannfæra hann, "Ég gaf þér Lung, fullan heiður. Þú getur ekki einu sinni leyft mér að njóta vafans?"

"Þú gafst mér deyjandi mann!" öskraði Armsmaster og mér dauðbrá, "Það féll á mínar herðar! Ég þurfti að þola tveggja daga niðursetu, tveggja daga sviptingu allra vopna minna og herklæða! Ég var yfirheyrður, allur búnaðurinn minn tekinn í sundur og athugaður í bak og fyrir! Allt vegna þess að þú stóðst ekki mátið að nota pöddurnar þínar til að dæla í manninn vel yfir andskotans lífshættulegum skammti af eitri!"

Hegðun hans frá upphafi þessa fundar hafði verið fjandsamleg. Nú skildi ég hvers vegna. Ég rétti úr mér og sýndi á mér engan bilbug.

"Það er ekki mér að kenna," sagði ég við Armsmaster, röddin mín þanin reiði. Ég lét í ljós grun sem hafði mallað á jaðri meðvitunar minnar alveg síðan ég hafði heyrt af ástandi Lung á sjúkrahúsinu, "Ég skammtaði honum ekki nógu mikið eitur til að drepa hann. Ég held að það hafi verið róandi lyfin sem þú pumpaðir í hann sem slógu út getu hans til að lækna sig, sem gerði eitrinu kleift að gera þann skaða sem það gerði."

Við störðum á hvor annað, eins hart tvær manneskjur gátu gert án þess að sjá í augu hvors annars. Það var samt á engan hatt erfitt að ímynda sér svipinn á andlitinu hans.

"Ef þú hefur samband við mig aftur skaltu vera tilbúin að svara öllum spurningum sem ég legg fyrir þig. Umfram það er ég ekki að fara að leggja blessun mína yfir það sem þú ert að reyna að gera. Þú ert algjörlega á eigin vegum."

Ég var tilbúin að storma burt þá og þegar, eða svara reiðilestri hans með mínum eigin. Nema það var eitt sem ég þurfti frá honum núna. Þegar ég hafði gengið út frá því að hann mundi veita mér liðsinni hafði ég ráðgert að biðja hann um þetta eina atriði í viðbót. Nú var ég komin í þá stöðu að þurfa mögulega að grátbiðja mann sem mig langaði virkilega að berja í andlitið.

"Ég-" Ég hikaði og reyndi að finna orðin, "Ég verð að biðja þig um að segja engum að við hittumst hér í kvöld. Engar skrár, hvorki pappírs né rafrænar. Ekki gera neitt öðruvísi sökum þess sem ég hef sagt þér hér í kvöld. Ég veit ég get ekki látið þig gera það. Ég hef ekkert að bjóða þér annað en upplýsingarnar sem ég mun afla. En ef þau komast að því að ég hitti þig, þá mun fara verulega illa fyrir mér."

"Þú komst þér í þessa stöðu. Þú verður sjálf að koma þér úr henni."

"Nei," Ég hristi höfuðið, bálreið yfir því hvað hann hagaði sér eins og mikill þverhaus. Með kreppta hnefana sagði ég, "Ekki leika þér að mér hérna. Þú ert kannski ekki sammála því sem ég er að gera, en ég hóf þessa vegferð vegna þess að ég vildi hjálpa ykkur. Það minnsta sem þú getur gert er að ekki vísvitandi neita mér um þetta, því það mun koma upp um mig og það mun valda því að ég slasast eða jafnvel týni lífi mínu af því fjárans orðsporið þitt fékk á sig smá slettu."

Ég sá eftir þessum orðum um leið og ég hafði látið þau frá mér.

"Fínt," ákvað hann og vísaði mér svo í burtu, "Þú mátt láta þig hverfa, núna."

Hvernig hann sagði það lét mig langa að gera akkúrat hið gagnstæða. En ef það var eitthvað jákvætt við eineltið sem ég hafði gengið í gegnum á skólagöngu minni þá var það að ég gat höndlað svona aðferðir gerenda og asna þegar ég var ekki í búning, og ef ég gat það þegar ég var ekki í búning þá gat ég það líka í búning. Ég fór og hugsaði ekki tvisvar um það.

Ég var fokreið, og það var mun auðveldara að vera reið við Armsmaster en að vera reið við sjálfa mig. Þetta hafði farið allt öðruvísi en ég hafði áætlað. Ég vissi ekki einu sinni hvort þetta 'fínt' hans þýddi að hann hefði samþykkt það sem ég hafði endað á að biðja hann um, ef ekki þá var ég í djúpum skít næst þegar ég færi á fund hinna meðlima Undersiders. Það voru tvær leiðir fyrir mig að bregðast við þessu. Ég gat annað hvort lagt búninginn á hilluna eins og Armsmaster vildi, eða ég gat haldið njósnaleiknum áfram og sýnt honum að hann hefði rangt fyrir sér.

Til fjandans með hann. Ég ætlaði sko að ræna þennan bévítans banka. Ég mundi vinna mér inn traust hinna meðlima Undersiders, ég var að fara að komast að því hver bakhjarl þeirra var, og síðan myndi ég afhenda Protectorate deildinni allar upplýsingarnar.

Til Miss Militia hugsaði ég. Ekki Armsmaster.

---

[Fyrri hluti](Ormur-03.04.md) - [Næsti hluti](Ormur-03.06.md)