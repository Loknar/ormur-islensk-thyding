### Æsingur 3.10

Sex góðir gæjar voru enn í fullu fjöri, svo fremi sem ég vissi. Clockblocker var niðri og það stafaði engin hætta af honum lengur nema einhver gengi upp að honum og snerti hann, eða ef við værum hérna ennþá eftir tíu mínútur eða svo þegar pöddurnar sem hann frysti myndu losna. Angelica og Brutus voru að spila skelfilega hrollvekjandi reipitog með Aegis á milli sín í stað reipis.

Restin af vígvellinum var einn allsherjar glundroði. Myrkrablettir huldu allt og landslagið var allt brenglað. Á sumum svæðunum sem Vista hafði brenglað féll rigningin ekki niður í beina línu. Á einum stað sérstaklega féll rigningin lárétt þar til hún loks féll ofan í gríðarstóran poll sem var tæpir tíu metrar í þvermál, þar sem krafturinn hennar hafði gert dæld í jörðina.

Aegis og Clockblocker voru meira og minna úr leik. Þar sem Vista var síðasta forgangsskotmarkið beindi ég sveiminu mínu í átt til hennar. Pöddurnar mínar mundu þó ekki ná til hennar á næstunni, rigningin barði þær niður eina af annarri og bæði pollar og sveigt rýmið neyddi pöddurnar til að leggja á sig töluverðan krók.

Bitch, enn á baki Judasar, kom askvaðandi úr myrkurskýinu og óð yfir risastóran pollinn. Kid Win og Gallant hófu skothríð á hana með leysigeislum og skerandi skærum blossum af orku. Hún sveigði nógu reglulega af leið að einungis eitt eða tvö skot hæfðu Judas. Bilið milli hennar og Vista minnkaði óðum.

Vista rétti upp hönd sína og yfirborð götunnar bylgjaðist upp í stuttan vegg. Þegar hann óx skall hann fast á einum framfæti Judasar. Hann féll um koll og knapinn flaug af baki og tók nokkra kollhnísa.

Bitch reis á fætur á undan Judasi en náði einungis að taka eitt skref áður en einn af blossunum hans Gallant hitti hana. Ég kveinkaði mér þar sem ég stóð inni í bankanum og fylgdist með. Ljósblossarnir hans voru hlaðnir orku sem lét fólk finna ákveðnar tilfinningar. Gallant gat skotið blossum sem létu fólk finna vonleysi, hræðslu, depurð, skömm ...

Bitch öskraði, það var langt og hrátt frumöskur, fyllt af bræði. Ég var ennþá í bankanum, fylgdist með í gegnum rifu á einum glugganum, rétt heyrði öskrið, samt fékk ég gæsahúð. Honum hafði dottið í hug að skjóta stórhættulegan sósíópata með blossa sem lét hana finna til reiði. Einhver þyrfti að útskýra þennan fyrir mér síðar.

Iðandi og ennþá öskrandi benti hún á Gallant. Það var greinilega nógu skýr skipun vegna þess að Judas rauk af stað í áttina að unglingnum sem var klæddur eins og riddarinn Lancelot klipptur úr einhverri vísindaskáldsögu.

Bitch réðst þó ekki á hann. Án hundanna, án nokkurra krafta, tók hún á rás í átt að Vista. Hún var greinilega nógu einbeitt til að halda sig við forgangsskotmarkið.

Vista var tilbúin. Á meðan Bitch reyndi að hlaupa til hennar teygðist vegurinn milli hennar og ungu kvenhetjunnar, þar til fjarlægðin var tvisvar, þrisvar, fjórum, fimm sinnum lengri. Vista klemmdi síðan rýmið fyrir aftan sig nær alveg saman, fór einn þriðja húsaraðarinnar í einu skrefi og færði svo rýmið í eðlilegt horf. Ég bölvaði samhliða þörf til að anda frá mér, ekki bara vegna þess að pöddurnar mínar voru núna enn lengra í burtu frá Vista. Höfuðverkurinn var kominn aftur og hann fór stigversnandi.

Gat verið að þetta væri kraftur einhvers sem var að valda mér þessum höfuðverk? Ég var nokkuð viss um að það var enginn meðlimur Wards deildarinnar með krafta sem gætu ruglað í huganum á fólki á þann hátt. Gallant gat ruglað með tilfinningar en hann varð að hitta mann með ljósblossa til að gera það. Manneskjan á þakinu mögulega? Ég var nokkuð viss um að það væri enginn innan raða Protectorate og New Wave sem gæti haft svona áhrif á mig.

Bitch gafst upp á Vista og blýstraði til Judasar. Hundurinn svaraði blýstrinu samstundis og hætti atlögu sinni á Gallant, sem reyndi að standa í lappirnar áður en hann féll um koll. Alda myrkurs gleypti hann áður en hann náði að standa aftur upp.

Kid Win hóf skothríð á Bitch þegar hundurinn hennar hljóp aftur til hennar. Þar sem hann var töluvert langt frá henni - og sökum allra rýmissveiganna sem Vista hafði gert á svæðið í kringum Bitch - geiguðu skotin alveg. Hann hætti og skipti um staðsetningu og skaut annarri runu leysigeislaskota. Hann skaut þeim í línu eins og úr vélbyssu og nýtti sér að sjá hvernig þau sveigðust af leið til að leiðrétta fyrir það. Einn geislinn hæfði Bitch í miðjan magann og hún féll flöt niður. Judas náði til hennar og huldi hana með búk sínum til að verja hana gegn frekari skotum frá Kid Win, hann huldi hana þannig að ég sá hana ekki heldur.

Nálægt Vista steig stór vera út úr myrkrinu, skuggar enn loðandi við hana, gólandi og öskrandi um pöddur. Hann barðist um í nokkur augnablik og féll svo á jörðina við hlið Vista. Einhver svona stór gat ekki verið annar en Browbeat. Vista komst greinilega að sömu niðurstöðu og ég af því að hún nálgaðist hann og leitaði hjálparvana að leið til að hjálpa honum.

Um leið og ég fattaði að ég var ekki með neinar pöddur á Browbeat sló veran Vista í hliðina á höfðinu hennar og hún féll flöt í malbikið. Ég sá örstutt glitta í höfuðkúpugrímuna hans Grue áður en hann og Vista voru gleypt af öldu myrkurs.

"Bitch, Vista, Clockblocker og Gallant eru úr leik, held ég," kallaði ég yfir herbergið til Tattletale, sem var enn að hamra á lyklaborðinu. "Aegis er líka tímabundið úr leik. Ég veit ekki hvað varð um Browbeat, en bara hann, Kid Win og manneskjan á þakinu eru eftir núna. Við getum farið að koma okkur fljótlega."

"Bara eitt að lokum," Tattletale glotti í áttina að mér, "Ég kem aftur eftir smá. Fylgstu með hlutunum hérna."

"Ha? Nei - Tattletale! Fjandinn!" öskraði ég, en hún var nú þegar hlaupandi inn ganginn sem við höfðum komið í gegnum upphaflega.

Mér gafst ekki færi á að dvelja á því að hún hefði farið. Leiftrandi ljós fyrir utan gripu athygli mína. Kid Win sveif tæpum fimm metrum yfir jörðu á svifbrettinu sínu. Fyrir framan hann voru hlutar af massívu apparati að myndast úr þurru lofti, svæðið umhverfis hlutana glitraði eins og maður sá með geislamassaflutningstækin í Star Trek. Það var einungis einu eða tveimur skrefum frá því að vera tilbúið, en það var augljóst hvað þetta var. Byssa, um fimm metrar að lengd, hlaupið rúmur meter í þvermál, hún stóð á svífandi hringlaga skotpalli ekki ólíkum svifbrettinu sem hann var sjálfur á.

"Ó nei," hvíslaði ég. Ég sendi pöddurnar mínar á hann.

Hann mundaði byssuna og beindi henni í átt að Judasi, sem stóð enn og varði Bitch þar sem hún lá í götunni. Ljósbolti gaus úr fallbyssunni og sendi Judas fljúgandi úr minni augsýn. Hann skaut öðru skoti, væntanlega á hundinn þar sem hann lenti. Síðan beindi hann byssunni í aðra átt og skaut tveimur skotum með stuttu millibili, í Aegis og hundana tvo sem höfðu verið að togast á um hann.

Hundarnir tveir og Aegis lentu af miklu afli á vegg skrifstofuhússins á móti bankanum. Hundarnir tveir risu ekki strax á fætur en blóðugur og tættur Aegis var kominn á fætur á svipstundu og floginn upp í loftið augnabliki síðar. Hann kom sér upp í góða hæð - sex til níu metra, og staðnæmdist þar, líklega til að ná áttum og meta aðstæðurnar.

Þegar pöddurnar mínar nálguðust Kid Win tók hann eftir því og beindi byssunni sinni í átt að sveiminu mínu. Ég brást við með að dreifa vel úr þeim, en hann togaði einfaldlega í sveif og úr fallbyssunni skaust eitthvað útlítandi eins og eldur en með eldingar, rafblossa og neista, nánast allar pöddurnar mínar sem ég hafði sent út á götuna fuðruðu upp. Þær fáu sem eftir voru lét ég fljúga í andlitið á honum og skríða undir augnhlífina hans og í nefið hans og munn. En þær voru of fáar til að hafa áhrif.

Skyndilega beindi Kid Win fallbyssunni í átt að mér.

Ég stökk í skjól um leið og ég áttaði mig á hvað hann var að fara að gera. Það heyrðist dempað hljóð, meira eins og hnefi að lenda í box púða en hljóð sem ég hafði ímyndað mér að kæmi úr stórri leysibyssu, og glugginn sprakk.

Hvað var hann að spá? Við vorum með gísla hérna inni. Ég leit við til að athuga hvort einhver þeirra hefði slasast, en sá enga. Vissi hann það? Hitaskynjari í augnhlífinni hans? Var einhver kominn með aðgang að myndavélunum og beinandi upplýsingum til hans? Fjandinn hafi það! Það var of mikið sem ég vissi ekki og Tattletale var ekki til staðar til að fylla í eyðurnar.

Grue sprettaði á milli tveggja skýja af myrkri, lyfti einni höndinni og sendi gusu af myrkri í áttina að Kid Win til að byrgja honum sýn. Kid Win brást við með því að hækka flug sjálfs síns og byssunnar upp úr myrkraskýinu.

Ég bölvaði hljóðlega og sendi skipun til hluta paddanna sem ég var enn með inni að leggja af stað út til að berjast. Það voru þónokkrar nálægt Clockblocker sem voru farnar að losna úr tímafrystingunni sem hann hafði beitt á þær. Ég bætti þeim við árásarsveimið mitt.

Fæturnir kiknuðu undan mér þegar höfuðverkurinn skyndilega tífaldaðist. Það sem verra var, viðbrögðin frá pöddunum mínum voru sljó, eins og ég væri að láta þær ferðast í gegnum leðju. Í smá stund fann ég fyrir yfirþyrmandi örvæntingu, en það var í raun ekkert sem ég gat gert. Ég gnísti tönnunum og skipaði pöddunum mínum að ráðast til atlögu samt, þvingaði mig síðan til að hörfa innar í bankann ef hann myndi einhvernveginn greina hvar ég væri og skjóta í gegnum vegginn til að hitta mig.

Ég leit í gegnum gluggana þegar ég hljóp framhjá þeim til að athuga hvort ég sæi Aegis. Í gegnum rigninguna og myrkrið á yfirborði glugganna sá ég hann. Hvítu hlutar búningsins hans voru gegnsósa af regni og fáránlegu magni af blóði, og hann virtist vera að taka dýfu beint á bankann eins og mannlegt flugskeyti. Fjandinn.

Skyndilega upp úr þurru kom óregla á stefnuna hans og síðan sveigði hann af leið. Hann flaug beint í jörðina af fullum krafti, nógu miklum til að mölva malbikið. Einn af hundunum, ég sá ekki hvor, sem hafði náð að grafa sig undan rústum veggsins sem hafði hrunið yfir hundana tvo stökk af stað í áttina að Aegis.

Kid Win var upptekinn við að gera þrjá hluti í einu - hann var að sveima um til að forðast myrkurskýin sem Grue sendi á eftir honum, skjótandi í áttina að Grue sem hljóp á milli skjóla, og í millitíðinni var hann skjóta niður hundruði paddanna minna. Ef krafturinn minn væri að virka eins og venjulega hefðu pöddurnar mínar líklega náð til hans áður en hann skaut þær niður, en eitthvað var að trufla. Það eða ég hafði ofreynt mig. Pöddurnar voru seinar að bregðast við, hreyfðu sig hægt og ég var að missa valdið yfir þeim svo þær byrjuðu að fylgja aftur eðlislægri hegðun sinni. Til að bæta gráu ofan á svart var ég farin að fatta að í hvert sinn sem ég gaf pöddunum skipun fylgdi dúndrandi höfuðverkur.

Með Kid Win upptekinn átti hundurinn greiða leið að Aegis. Aegis reyndi ekki að koma sér undan. Hann stóð kyrr og greip eitthvað úr beltinu sínu, eitthvað sem leit út eins og pínulítið slökkvitæki.

Hann togaði pinnan úr.

Í annað skiptið á örfáum mínútum stökk ég frá glugganum. Þetta var líklega ekki handsprengja, en ég hafði náð að giska á hvað þetta var, ég harðlokaði augunum og greip fyrir eyrun rétt svo tímalega. Hvellurinn frá hvellsprengjunni var svo mikill að ég missti tímabundið andann, samt var steinveggur og um fimmtán metrar á milli okkar.

Ég gægðist varlega út um gluggann um leið og ég hafði náð andanum, enn með hendur fyrir eyrum. Hundurinn féll og rann áfram nokkra metra, hann hveinaði af sársauka og Aegis nýtti sér það með því að fljúga upp og láta sig svo vaða í hundinn. Þegar hundurinn, Angelica sá ég, leit út fyrir að vera að ná sér greip Aegis tvær hvellsprengjur í viðbót úr beltinu sínu með annarri höndinni og togaði pinnana úr með hinni og kastaði þeim á jörðina við hlið hundsins.

Ég steypti mér aftur á bak við vegginn, en þær sprungu ekki. Þegar ég leit aftur út sá ég að taflið hafði snúist við. Þar sem hvellsprengjurnar höfðu lent huldi myrkrið frá Grue núna jörðina. Angelica var í áflogum við Aegis og Regent steig út úr myrkrinu í átt að Kid Win.

Ég var alveg búin að gleyma Regent. En það var rökrétt að hann væri að beita sér í felum eins og ég. Hann hafði líklega verið sá sem truflaði flugið hjá Aegis skömmu áður.

Þegar Kid Win sá Regent nálgast sig sneri hann fallbyssunni sinni í áttina að honum. Áður en hann náði að skjóta lyfti Regent upp tveimur fingrum, og Kid Win missti fótana á fljúgandi svifbrettinu sínu. Fallbyssan færðist þar til hún vísaði beint upp, með ungu hetjuna hangandi í handfangi hennar og þyngdin hans breytandi stefnu fallbyssunnar. Svifbrettið hans féll í jörðina nokkra metra í burtu.

Regent sveiflaði höndinni og Kid Win missti takið á handfanginu með annarri höndinni, fingur hans og handleggur virtust kreppast eins langt aftur og mögulegt var. Regent endurtók handarhreyfinguna og Kid Win missti takið með hinni höndinni líka og féll góða sex metra niður í malbikið.

Á meðan Regent nálgaðist staðinn þar sem hann lenti greið Kid Win litlu handbyssuna sína. Hann emjaði gremjulega þegar fingurnir hans sviku hann og hættu ekki að kippast til og hreyfast ósjálfrátt, í stað þess að munda handbyssuna og taka í gikkinn.

Nánast í rólegheitunum stakk Regent sprotanum sínum í síðuna á Kid Win.

Ég veit ekki hvort tilfinningin var léttir, en ég gat ekki annað en hlegið þegar Regent tók svifbrettið og hóf að svífa klunnalega upp að svífandi fallbyssunni. Hann tók í handfangið, mundaði hana og skaut á Aegis sem neyddist til að kasta sér úr veginum.

"Hvað er svona fyndið, brjálæðingur?"

Ég sneri mér hratt við til að sjá hver þetta væri og sá freknóttu brúnhærðu stelpuna sem hafði starað á mig þegar við komum fyrst inn í anddyrir bankans. Í kjölfarið sá ég einungis stjörnur þar sem hún sló einhverju stóru og hörðu í hliðina á höfðinu á mér.

---

[Fyrri hluti](Ormur-03.09.md) - [Næsti hluti](Ormur-03.11.md)