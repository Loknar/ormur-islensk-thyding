### Æsingur 3.4

"Ég mæti þangað. Já-" Ég sá ljós í stofuglugganum og lagði hönd mína yfir neðri hluta farsímans á meðan ég athugaði málið nánar. Fjandinn, pabbi minn var enn heima. Ég lagði símann að eyranu, "Fyrirgefðu, ég verð að fara. Nei. Nei. Hlustaðu-"

Ég heyrði útihurðina opnast, ég rétt náði að loka símanum og skella honum í vasann. Ég myndi biðjast afsökunar á að hafa skellt á síðar. Ég vildi klárlega ekki að pabbi sæi mig með farsímann. Ég var ekki viss hvort hann mundi neita mér um að eiga slíkan, mér fannst líklegra að hann mundi leyfa mér það satt að segja, en allt frá því manna dó höfðu farsímar haft mjög neikvæða ímynd í augum pabba. Það og að ég þyrfti að útskýra hvaðan ég hefði fengið símann og hvernig ég hefði borgað fyrir hann.

Brian hafði gefið mér þrjá eins farsíma - allir óskráðir - snemma um morguninn, og ég hafði ákveðið að hitta hann síðar í risinu í stað þess að fara í skólann. Eins og ég sá það fyrir mér átti ég ekki eftir að geta einbeitt mér að kennsluefninu með komandi bankaráni fimmtudagsins hangandi yfir mér, það ofan á allt hitt stressið sem plagaði skólagöngu mína og yfirvofandi afleiðingarnar af versnandi mætingu minni. Að auki ályktaði ég að það tæki því varla að mæta fyrir hádegi ef ég ætlaði ekki að mæta eftir hádegi til að fara og ræna bankann. Ég hafði lofað sjálfri mér að mæta í skólann á föstudaginn. Taka þá afleiðingum fjarvista vikunnar.

Ég eyddi deginum með hópnum. Rachel hafði skroppið frá og hin sögðu ekki nákvæmlega hvert hún hefði farið, ég hafði ekki nægan áhuga til þess að hætta á að virðast of forvitin með því að spurja. Svo það vorum bara ég, Brian, Alec og Lisa. Við höfðum neglt niður helstu smáatriði ránsins og ég hafði ákveðið hvaða vopn ég vildi að Lisa myndi biðja stjórann um. Ég hafði ákveðið að óska eftir bardagahníf og framlengjanlegu lögreglukylfu. Hnífurinn yrði einungis notaður fyrir neyðartilfelli og á andstæðinga sem kylfan ynni ekki á. Kylfan, sem var rétt yfir hálfur metri að lengd þegar hann var alveg útdreginn, var til almennrar notkunar og gaf mér töluvert meiri slagkraft en ég annars hafði með hnefunum einum. Lisa hafði lofað að ég myndi fá hvort tveggja fyrir rán morgundagsins.

Eftir þetta forðuðumst við hálfpartinn að minnast á ránið, eins og með einhverju ósögðu samkomulagi. Ef til vill var ekki gott að ofhugsa það eða eiga hættu á að stressast of mikið upp. Hvort heldur sem var þá hafði mér fundist ég þurfa að brenna einhverri taugaorku, svo ég hafði hjálpað til við að hreinsa dót úr geymslunni í hádeginu ásamt Lisu og Brian. Við fórum í gegnum dótið, fundum aðra staði til að geyma það allt og innréttuðum fyrrum geymsluherbergið með hinum og þessum húsgögnum sem voru til staðar. Þau húsgögn voru meðal annars framlengjanleg fatagrind, kommóða, uppblásin dýna og náttborð með áföstum lampa. Það dugði svo ég gæti geymt einhverjar hreinlætisvörur, föt til skiptanna, búninginn minn og annan búnað. Lisa eyddi miklum tíma í að spjalla við mig um hvernig ég gæti innréttað herbergið mitt frekar, til að gera það raunvörulega að mínu herbergi, hvað ég gæti keypt, hvaða innréttingum ég gæti bætt við, en ég var bara frekar sátt með hvernig það var nú þegar. Mér hálfpartinn líkaði að hafa það svolítið hrátt vegna þess að það rímaði við það að ég hafði ekki hugsað mér að eiga þarna samastað eitthvað mjög lengi, en á sama tíma fann ég undarlega þakklætistilfinningu fyrir að vera samþykkt svona af hópnum.

Eftir að hafa þrælað okkur út fleygðum við okkur í sófann og horfðum á nokkrar bíómyndir úr bíómyndasafni Alecs frá Jörð-Aleph, sem var Jörð í hliðstæðum raunvöruleika sem okkar Jörð hafði verið í samskiptum við allt frá því Professor Haywire reif holu milli víddanna okkar tveggja. Afþreyingarefni var ein af fáum vörum sem hægt var að stunda viðskipti með í gegnum víddarholuna. Til að gera langa sögu stutta var núna hægt að nálgast bækur, bíómyndir, tónlist og sjónvarpsþætti úr hinum raunvöruleikanum, það er að segja ef þú varst tilbúinn að greiða uppsett okurverð. Það góða við það? Ég fékk að eyða síðdeginu í að sjá hvernig hinn heimurinn hafði meðhöndlað hluti eins og mynd eitt og tvö af Star Wars myndunum.

Staðreynd: þær ollu enn töluverðum vonbrigðum.

Þegar pabbi minn kom heim var ég búin að afþýða svínakótilettur, marinera með sítrónu og pipar og var að steikja þær á pönnu, með frosið grænmeti í afþýðingu í örbylgjuofninum. Matreiðsla var eitt af því sem börn með aðeins eitt foreldri urðu að tileinka sér, ef þau vildu ekki borða skyndibitafæði í nánast annað hvert mál.

"Hæhæ," heilsaði pabbi, "lyktar vel."

"Ég byrjaði að laga kvöldmatinn svolítið snemma vegna þess að ég hafði planað að skreppa aðeins út í kvöld, ef það er í lagi?"

Hann reyndi að fela það en ég sá vott af vonbrigðissvip í sviðbrigðum hans, "Sjálfsagt mál," sagði hann, "hitta nýju vini þína?"

Ég jánkaði.

"Leyfðu mér að skipta snöggvast um föt, svo væri ég til að fá að heyra aðeins um þau," sagði hann og hélt af stað upp á efri hæðina.

Frábært. Ég hafði ekki þurft að svara svona spurningum í gærkvöldi af því að pabbi hafði unnið frameftir. Hugur minn fór á fullt að finna út hvaða spurningar honum gæti dottið í hug að spyrja og hverju ég ætti að svara. Ætti ég að nota réttu nöfnin þeirra? Það er að segja, nöfnin sem þau höfðu gefið mér? Ég var ekki viss hvort það yrði álitið brot á trausti. Ég ákvað að nota alvöru nöfnin þeirra af álíka ástæðu og ég hafði ákveðið að gefa þeim alvöru nafnið mitt. Það kom í veg fyrir stórslys ef pabbi minn mundi einhverntímann rekast á þau, sem var satt að segja frekar ógnvænleg tilhugsun, eða ef þau væru að spurjast til um mig.

Ég efaðist um að ég þyrfti að hafa áhyggjur af því að faðir minn mundi mögulega heyra af því að fjórir krakkar yrðu handteknir, sem bæru sömu nöfn og nýju 'vinir mínir', þar sem þau voru flest eða öll ólögráða táningar og nöfn þeirra yrðu eflaust ekki opinberuð í fjölmiðlum samkvæmt lögum. Að auki skildist mér að dómstólar flettu ekki alltaf grímunum af skikkjum sem brutu af sér og voru handsamaðar. Ég var ekki alveg viss hvað málið var með það. Það virtist vera eitthvað til að spyrja Lisu að.

Þegar pabbi var kominn aftur niður hafði ég ákveðið að reyna að hafa lygar mínar eins nálægt sannleikanum og mögulegt var. Þannig yrði auðveldast að verða ekki tvísaga. Það og ég hataði að ljúga að pabba.

Pabbi hafði skipt úr kjólaskyrtunni sinni og flauelsbuxum yfir í stuttermabol og gallabuxur. Hann klappaði mér á kollinn og tók síðan yfir eldamennskuna. Ég settist við borðið til að spjalla við hann.

"Svo hvað er um að vera?" spurði hann.

Ég yppti öxlum. Ég hataði að finna fyrir svona spennu í kringum pabba minn. Hann hafði ekki þjarmað að mér að ræða eineltið, þannig að ég gat komið heim og hálfpartinn lagt það til hliðar. Ég gat ekki gert það núna vegna þess að ég var í rauninni bíðandi eftir afleiðingunum af fjöldaskrópinu mínu í skólanum, og nýju 'vinir mínir' bættu allskonar leyndarmálum og lygum inn í stöðuna. Mér leið eins og ég væri á barmi óafturkræfs trúnaðarbrests. Ein mistök eða eitt símtal frá skólanum og pabbi minn mundi eflaust ganga af göflunum og samband okkar yrði laskað til lengri tíma.

"Ætlarðu að segja mér hvað þau heita?" spurði hann. Hann setti matinn á diska og kom með á borðið.

"Brian, Lisa, Alec, Rachel," sagði ég, "Þau eru ágæt. Mér kemur vel við flest þeirra."

"Hvar kynntust þið? Í skólanum?"

Ég hristi höfuðið, "Mig langaði svolítið að komast burt úr skólanum, svo ég tók strætó niður í bæ til að fá smá pásu. Ég rakst á þau á almenningsbókasafninu." Hálfsannindi. Það var í raun ekki hægt að taka strætó niður í bæ og aftur til baka í hádegishléinu - ég hafði reynt það einn daginn þegar ég var að reyna að forðast þremenningana - en ég efaðist um að pabbi myndi átta sig á því. Og ég hafði hálfpartinn mælt mér mót við Undersiders teymið á bókasafninu.

"Skreppa þau á bókasafnið í hádeginu? Hvernig krakkar eru þetta?"

"Brian er frekar svalur. Hann er sá sem ég hef talað mest við."

"Strákur segirðu?" Pabbi lyfti augabrúnunum að mér.

"Pabbi, hættu! Það er ekki þannig," mótmælti ég. Ég efaðist um að Brian hefði minnsta áhuga á mér, ekki síst vegna þess að ég var tveimur eða þremur árum yngri en hann. Þar að auki var ég, ja, ég. Ég ákvað að nefna ekki aldursmuninn við pabba.

Ég breytti um umræðuefni og sagði, "Lisa er líka ágæt. Mjög klár, þó ég hafi kannski ekki talað við hana mjög mikið. Það er góð tilbreyting að hanga aftur með annarri stelpu, jafnvel þó hún sé talsvert öðruvísi en ég."

"Ef hún er klár efast ég um að hún sé svo mikið öðruvísi en þú."

Mig langaði að sparka í sjálfa mig. Ég gat ekki útskýrt að hún væri illmenni, á meðan ég stefndi á að vera hetja, eða hvernig hún var 'klár'. Mér hafði tekist að tala mig aðeins út í horn og ég var ekki með góð svör klár í kollinum, ég varð að reyna að forðast svoleiðis. Leitandi eftir svari sagði ég, "Hún er einungis einu ári eldri en ég og hún er nú þegar útskrifuð úr framhaldsskóla." Það var satt. Hún hafði að vísu svindlað með kraftinum sínum en hún var tæknilega útskrifuð.

Pabbi brosti, "Það er vel af sér vikið. Segðu mér að þau séu öll afbragðsnemendur sem geti þjónað þér sem góðar fyrirmyndir."

Ég hefði getað kafnað á matnum mínum. Góðar fyrirmyndir? Þau? Ég náði að halda andliti og gaf pabba smá bros og hristi höfuðið, "Því miður."

"Ojæja. Hvað með hin tvö?"

"Ég held að Alec sé yngstur. Svolítið erfitt að ná sambandi við hann. Hann er svakalega listrænn, miðað við það sem ég hef séð, en ég hef samt ekki beint séð hann teikna. Það virðist erfitt að vekja hjá honum áhuga á hlutum og hann tekur sjaldnast virkan þátt í samræðum nema að litlu leiti. Honum virðist almennt leiðast." Þegar ég hafði látið orðin frá mér áttaði ég mig á að þau voru ekki alveg sönn. Í tvö skipti hafði ég séð Alec bregðast við af áhuga, annað skiptið var þegar hann lét Brian detta, hitt skiptið eftir að ég og Bitch höfðum flogist á. Hann virtist mögulega eiga auðvelt með að gleðjast yfir óförum annarra.

"Og sú síðasta? Rita? Rachel?"

"Já, Rachel. Við tvö náum ekki vel saman. Mér líkar ekki við hana."

Pabbi kinkaði kolli en sagði ekkert. Ég bjóst við einhverri dæmigerðri foreldralínu eins og 'kannski ef þú reynir að sýna hlutum áhuga sem henni líkar við' eða einhverjum öðrum geðveikum ráðum. Pabbi reyndi ekkert slíkt, hann fékk sér bara annan bita af svínakótilettu.

Ég útskýrði aðeins nánar til að brjóta þögnina, "Hún vill hlutina eftir sínu höfði og þegar hún fær það ekki verður hún vond. Æ ég veit ekki. Ég fæ nóg af því í skólanum, eða þú veist."

"Ég veit," sagði pabbi minn. Þetta var augljós lína fyrir hann að spurja nánar út í hlutina sem ég var að glíma við í skólanum, en hann kaus að nýta sér það ekki. Hann var hljóður.

Ég varð gífurlega þakklát, akkúrat þá. Pabbi var að virða þolmörkin sem ég hafði sett, ekki þvinga umræðuefnið, ekki grafa eftir meiri upplýsingum. Það auðveldaði mér að nálgast þetta umræðuefni sem ég annars forðaðist eins og heitan eldinn og ég vissi að það var ekki auðvelt fyrir hann að halda svona aftur af sér.

Mér fannst ég skulda honum eitthvað fyrir nærgætnina. Ég andvarpaði og sagði, "Sko, í skólanum. Þarna, uhm, liðið sem lætur mig ekki vera? Hálfpartinn króuðu mig af á mánudaginn. Bara, þú veist, skiptust á að móðga mig. Það var eiginlega ástæðan fyrir því að ég þurfti að komast í burtu og skrapp niður í miðbæinn." Ég skammaðist mín, að segja frá þessu, af því að það var nógu óþægilegt að lifa mig í gegnum hlutina samhliða því að ég rifjaði þá upp, og af því að það virtist svo ótengt restinni af samræðunum. En ef ég hefði ekki nefnt þetta við hann á þessum tímapunkti efaðist ég um að ég hefði nokkurn tímann gert það.

Pabbi hætti alveg að eiga við matinn á disknum og leit á mig. Ég sá að hann var að búa sig undir að svara, leitandi að réttu orðunum áður en hann spurði, "Ekki að ég sé að draga úr ömurlegheitunum sem þú varst að segja mér frá, en gerðu þeir þér ekkert skrefinu ofar en að tala niður til þín?"

Án þess að ráða við það lyfti ég augabrúnunum á með ég tyggði. Þær höfðu gengið skrefinu lengra, en ég átti mjög erfitt með að segja honum að 'þær notuðu dauða móður minnar til að fokka í hausnum á mér' án þess að útskýra málið með Emmu.

"Eitthvað álíka því sem gerðist í janúar?" spurði hann.

Ég leit niður á diskinn minn og hristi svo höfuðið. Eftir drjúga stund sagði ég, "Nei. Janúar var einstakt skipti. Ég hef verið beitt fjölda mildari 'grikkja' síðan þá, ýmisskonar áreiti, en ekkert í líkingu við það skipti." Ég gerði gæsalappir með fingrunum þegar ég sagði orðið 'grikkja'.

"Jæja," sagði faðir minn hljóðlátt, "það er léttir að heyra."

Ég var ekki spennt fyrir því að opna mig meira varðandi þetta mál. Maður hefði haldið að það að opna sig svona léti manni líða betur. Mér leið ekki betur. Ég var svekkt, reið, fór hjá mér. Það var áminning um að ég gat ekki átt alvöru samræður við pabba minn eins og áður. Meira en allt annað fann ég til sektarkenndar. Hluti þess var að ég hafði greinilega talið pabba mínum trú um að í hvert sinn sem ég minntist á eineltið í skólanum tók hann því sem svo að það hefði verið bara þetta eina alvarlega tilfelli fyrir næstum fjórum mánuðum, þegar hlutirnir höfðu verið hvað verstir. Ég stakk í fituklump með gafflinum.

"Hvenær varstu að hugsa um að skreppa út?" spurði pabbi. Ég leit á stafrænu klukkuna á eldavélinni og sá hvað klukkan var orðin.

Ég var fegin undankomuleiðinni, "Núna? Er það í lagi? Ég verð ekki lengi frameftir."

"Hitta vini þína?" spurði hann.

"Bara Lisu, við ætluðum að fá okkur kaffi saman og spjalla, án hinna í hópnum," sagði ég honum og stóð upp og fór með diskinn minn í vaskinn. Lygin vóg þyngra á samvisku minni eftir það sem ég hafði nýlega deilt með honum.

"Hérna, bíddu," sagði hann. Hann stóð upp og gróf í vasanum sínum eftir veskinu. Hann rétti mér tíu dali, "Fyrir kaffinu. Eina klinkið sem ég er með er ég hræddur um. Góða skemmtun?"

Ég faðmaði hann, með sársaukafullri sektarkennd og tölti svo að bakdyrunum og klæddi mig í skóna. Ég var að opna hurðina þegar ég rétt heyrði í honum segja, "Takk fyrir spjallið."

"Elska þig pabbi."

"Ég elska þig líka. Farðu varlega."

Ég lokaði hurðinni á eftir mér, greip íþróttatöskuna sem ég hafði falið undir pallinum fyrir aftan húsið og skokkaði meðfram húsinu og í burtu. Ég hélt íþróttatöskunni lágt svo pabbi sæi ekki að ég héldi á henni í gegnum gluggana.

Ég fór sömu almennu leiðina og ég fór í morgunhlaupunum mínum, í austurátt, í átt að flóanum. Í þetta sinn hélt ég í suðurátt í stað þess að fara upp meðfram ströndinni.

Hér áður fyrr á blómaskeiði sínu hafði hver sentimetri borgarinnar verið alvöru stórborg iðandi af lífi. Skip komu í höfn á öllum stundum dagsins, lestir komu og fóru með heilu farmana af vörum til að flytja úr landi og fólk var allstaðar á ferli. Norðurhluti flóans - sérstaklega svæðin nærri sjónum - var eiginlega bara iðnaðarsvæði. Skip, vöruhús, verksmiðjur, lestarteinar og heimili þeirra sem unnu þar. Svo var ferjan sem flutti fólk upp og niður flóann.

Ferjan hafði verið hugarfóstur pabba. Hún hafði víst verið eitt af því fyrsta sem lagðist af eftir að innflutningur og útflutningur lagðist af. Þegar ferjan hafði lagst af einangraðist bryggjuhverfið mikið frá restinni af borginni, nema ef þú varst tilbúinn að keyra í auka hálftíma og upp í klukkutíma. Pabbi var þeirrar skoðunar að lélegar samgöngur til og frá bryggjuhverfinu væri meginástæðan fyrir ástandi svæðisins í dag. Hann trúði því af einlægni að ef ferjan færi aftur að sigla myndu fleiri störf skapast á svæðinu, fólkið í fátækrahverfunum myndu öðlast betri aðgang að öðrum svæðum borgarinnar, og lágstéttar og hástéttar og engin millistéttar dýnamíkin sem einkenndi Brockton Bay í dag mundi fletjast út.

Svo þegar ég hafði reynt að láta mér detta í hug stað sem var nokkuð afskekktur en auðvelt að finna datt mér í hug syðri ferjustöðin. Ég gat eflaust þakkað pabba mínum fyrir hugmyndina.

Ég nálgaðist ferjustöðina og fann almenningssalerni til að klæða mig í búninginn minn.

Byggingum og öðru hjá syðri ferjustöðinni hafði verið vel við haldið, í það minnsta að utanverðu, sem var ein ástæðan fyrir því að pabbi minn taldi svo lítið þurfa til að starfrækja ferjuna aftur. En það var ekki það sem hélt aftur af borginni. Borgin vildi einfaldlega ekki greiða aðgang fíkla og klíkumeðlima að rest borgarinnar, hvað þá niðurgreiða slíka þjónustu, með ekkert nema daufar vonir um að það mundi enda með að borga sig í fjarlægri framtíð. Þannig að borgin hélt ferjustöðinni fallegri að utan svo hún liti vel út fyrir þá ferðamenn sem væfluðust nógu langt suður frá Boardwalk svæðinu og voru endalaust með tímabundin skilti sem á stóð 'tímabundið ekki í notkun' og 'opnar á næstunni'. Fyrir utan að hafa verið skipt út til að líta út fyrir að vera ný, þá höfðu skiltin ekki haggast í um áratug.

Ég rölti framhjá hurðinni inn í byggingu ferjustöðvarinnar og hélt áfram upp steyptar tröppur á almenningspall með útsýni yfir flóann. Pallurinn var þakinn háum glerjum sem brutu vindinn og með steinborð og bekki fyrir þá sem vildu setjast til að borða. Þetta var einn besti útsýnispallurinn til þess að sjá PHQ höfuðstöðvarnar í allri sinni dýrð. Höfuðstöðvarnar voru röð af bogum og turnum ofan á olíuborpall sem hafði verið breytt og aðlagaður að nýju hlutverki. Jafnvel undirstöðurnar voru fallegar, með hörðum brúnum og bogadregnum línum. Öll byggingin var upplýst með lituðum ljóskösturum sem lýstu í gegnum kúlulaga orkuhjúp sem huldi alla bygginguna og skartaði dansandi litum eins og norðurljós föst á yfirborði sápukúlu. Orkuhjúpurinn var alltaf í gangi, verjandi heimili fólksins sem vakti yfir Brockton Bay.

"Var farinn að efast um að þú myndir mæta," karlmannsrödd rauf þögnina.

Ég sneri mér í áttina að Armsmaster, "Fyrirgefðu. Ég neyddist til að skella á ritarann þinn. Ég þurfti að bregðast við svolitlu."

Hann leit einhvernveginn örðuvísi út en síðast þegar ég hitti hann. Varirnar hans voru spenntar í harða línu, hann stóð með fætur meira í sundur. Hann var með handleggina krossaða yfir bringuna, með atgeirinn í annarri höndinni, stöngin hvílandi á öxlinni. Líkamstjáning hans var svo allt öðruvísi en ég mundi eftir að ég velti fyrir mér hvort sami maðurinn væri undir brynjunni.

"Ég þarf á greiða að halda." sagði ég.

---

[Fyrri hluti](Ormur-03.03.md) - [Næsti hluti](Ormur-03.05.md)