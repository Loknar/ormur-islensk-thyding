### Æsingur 3.4

"Ég mæti þangað. Já-" Ég sá ljós í stofuglugganum og lagði hönd mína yfir neðri hluta farsímans á meðan ég athugaði málið nánar. Fjandinn, pabbi minn var heima. Ég lagði símann að eyranu, "Fyrirgefðu, ég verð að fara. Nei. Nei. Hlustaðu-"

Ég heyrði útihurðina opnast, ég rétt náði að loka símanum og skella honum í vasann. Ég myndi biðjast afsökunar á að hafa skellt á síðar. Ég vildi klárlega ekki að pabbi sæi mig með farsímann. Ég var ekki viss hvort hann mundi neita mér um að eiga slíkan, mér fannst líklegra að hann mundi leyfa mér það satt að segja, en allt frá því manna dó höfðu farsímar haft mjög neikvæða ímynd í augum pabba. Það og að ég þyrfti að útskýra hvaðan ég hefði fengið símann og hvernig ég hefði borgað fyrir hann.

Brian hafði gefið mér þrjá eins farsíma - allir óskráðir - snemma um morguninn, og ég hafði ákveðið að fara með honum í risið í stað þess að fara í skólann. Eins og ég sá það fyrir mér átti ég ekki eftir að geta einbeitt mér að kennsluefninu með komandi bankaráni fimmtudagsins hangandi yfir mér, það ofan á allt hitt stressið sem plagaði skólagöngu mína og yfirvofandi afleiðingarnar af versnandi mætingu minni. Að auki ályktaði ég að það tæki því varla að mæta fyrir hádegi ef ég ætlaði ekki að mæta eftir hádegi til að fara og ræna bankann. Ég hafði lofað sjálfri mér að mæta í skólann á föstudaginn. Taka þá afleiðingum fjarvista vikunnar.

Ég eyddi deginum með hópnum. Rachel hafði skroppið frá og hin sögðu ekki nákvæmlega hvert hún hefði farið, ég hafði ekki nægan áhuga til þess að hætta á að virðast of forvitin með því að spurja. Svo það vorum bara ég, Brian, Alec og Lisa. Við höfðum neglt niður helstu smáatriði ránsins og ég hafði ákveðið hvaða vopn ég vildi að Lisa myndi biðja stjórann um. Ég hafði ákveðið að óska eftir bardagahníf og framlengjanlegt lögreglubarefli. Hnífurinn yrði einungis fyrir neyðartilfelli og fólk sem bareflið ynni ekki á. Bareflið, sem var rétt yfir hálfur metri að lengd þegar það var alveg útdregið, var til almennrar notkunar og gaf mér mun meiri slagkraft en ég annars hefði með hnefunum einum. Lisa hafði lofað að ég myndi fá hvort tveggja fyrir rán morgundagsins.



---

[Fyrri hluti](Ormur-03.03.md) - Næsti hluti