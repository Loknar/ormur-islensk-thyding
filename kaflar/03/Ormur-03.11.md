*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Æsingur 3.11

Ég skall í skrifstofustólinn fyrir aftan mig og bæði ég og stóllinn féllum í gólfið. Brynjan á grímunni minni hafði tekið versta höggið, en þetta var samt eitt af því sársaukafyllra sem ég hafði upplifað.

Stelpan starði á mig í gegnum úfið krullað brúnt hárið. Hún hélt á slökkvitæki í höndunum. Fyrir aftan hana sá ég gíslana streyma upp tröppurnar upp á aðra hæð. Það var ruglandi vegna þess að krafturinn minn sagði mér að pöddurnar á þeim væru enn staðsettar kyrrar upp við veggi og úti í hornum í anddyrinu. Ég fann eina könguló hreyfast hægt upp og niður í takt við andardrátt manneskjunnar sem hún átti að vera á og ég hrökk við þegar ég spottaði manneskjuna næstum detta í stiganum sökum þess hvað hún var að flýta sér að komast í burtu.

Ég teygði mig í vald yfir pöddunum, reyndi að segja einni þeirra að hreyfa sig og allt fór í rugl. Það voru engin orð sem lýstu því almennilega. Þetta var eins og röng svörun. Ef heilinn á mér væri tölva, leið mér eins og það eina sem kæmi upp á skjáinn væru hundruðir eða þúsundir villuskilaboða. Það var sárskaukafullt eins og fjöldi skella sem létu mér líða eins og verið væri að nota heilann minn sem box púða.

Ég þrýsti höndinni að höfðinu á mér og engdist af sársauka sem var ekki bara tilkominn af högginu frá slökkvitækinu. Höfuðverkurinn var að nálgast mjög slæmt tilfelli af mígreni og mig langaði mest að rífa af mér grímuna og kasta upp til að losna við ógleðina sem var að safnast upp. Ég var að fá hugmynd um hvað það gat verið sem lét mér líða svona.

"Hvað í fjáranum gerðirðu?" spurði ég stelpuna.

"Þú þarft ekki að vita það." Hún sveiflaði slökkvitækinu yfir höfuð sér í áttina að mér, ég rétt náði að færa mig undan og greip í brúnina á borðinu til að koma mér á fætur.

Hún elti mig ekki. Í staðinn tók hún farsíma upp úr jakkavasanum. Hún byrjaði að slá inn tölur á takkaborðið með annarri höndinni, enn með slökkvitækið í hinni. Augun hennar voru á mér.

Það var ekki séns að ég væri að fara að leyfa henni að hringja þetta símtal. Ég réðist gegn henni, tók fram framlengjanlegu kylfuna, tók í gikkinn og sveiflaði honum til hliðar. Hálfur metri af svartmálaðri málmkylfu spratt fram úr handfanginu.

Augu hennar galopnuðust þegar ég sveiflaði kylfunni, en hún var nógu fljót að hugsa til að ná að sleppa símanum og verjast högginu með slökkvitækinu. Gripið hennar á slökkvitækinu var ekki nógu þétt svo hún missti það í gólfið. Hún hörfaði til baka í stað þess að reyna að taka það upp aftur.

Stúlkan hélt áfram að hörfa á meðan ég reyndi að nálgast hana. Ég stoppaði þar sem farsíminn hennar lá í gólfinu. Ég fór niður á hnén, slíðraði kylfuna, teygði mig í slökkvitækið og mölvaði símann hennar með því.

"Skítt. Ég kunni vel við þennan síma," muldraði hún.

"Haltu kjafti," svaraði ég, sársaukinn varð til þess að röddin brast, ég rembdist við að bæta við "Hvað í fjandanum gerðirðu við mig?" Ég þrýsti lausu höndinni upp að enninu í von um að þrýstingurinn gæti hjálpað við að slá á sársaukann.

"Ég ... held ég segi þér það ekki."

"Hver í fjandanum ertu og í hvern varstu að reyna að hringja?"

"Þetta voru reyndar textaskilaboð, ekki símtal, og ég náði að senda þau," sagði hún og brosti til mín.

Á sama augnabliki og ég sagði orðið "Hver?" brotnaði einn glugginn. Eitthvað hvítt og gyllt skall í miðju anddyrisins nógu fast til að senda brot úr marmaraflísunum yfir gólfið á fæturna á mér, hálfa leið yfir allt rýmið.

Manneskjan rétti úr sér, dustaði af sér rykið og sneri sér við og leit á mig. Útlítandi átakalaust sló hún marmara- og eikarskrifborð við hliðina á sér með bakhöndinni. Með þessari einu letilegu handarsveiflu mölbraut hún borðið upp að því marki að enginn væri að fara að setja það saman aftur.

Niðurlægjandi að viðurkenna það en ég meig næstum á mig. Ég er ekki viss um að viðbrögðin mín hefðu verið neitt öðruvísi þó hún hefði ekki að auki þennan kraft sem gerði hana ógnvekjandi. Bókstaflega, það var það sem krafturinn hennar gerði. Hafði ég gert eitthvað svívirðilegt í fyrra lífi sem lét mig eiga skilið að lenda á móti Lung í fyrsta skiptið sem ég fór út í búningi og svo Glory Girl í annað skiptið?

"Hæ systir," Glory Girl hallaði höfðinu til hliðar til að sjá brúnhærðu stelpuna, "Ertu góð?"

Stúlkan, sem ég áttaði mig á þá og þegar að hlyti að vera Amy Dallon, Panacea þegar hún var í búningi, svaraði Glory Girl með ljómandi brosi, "Ég er góð núna."

Systir hennar Glory Girl hafði verið á meðal gíslanna. Andskotinn. Ég vissi allavega hver hún var núna. Hún gat læknað með snertingu og ef það sem hún hafði gert við kraftana mína núna sagði mér eitthvað þá var það að lækningar voru ekki það eina sem hún gat gert. Glory Girl og Panacea voru frægar, jafnvel þó Panacea hafði forðast sviðsljósið undanfarið. Þær voru einar frægustu ofurhetjurnar í allri borginni, líklega öflugustu unglingaskikkjurnar, þær voru brjálaðar út í mig, og ég var föst í herbergi með þeim.

Og kraftarnir mínir voru ekki að virka.

Glory Girl steig í áttina að mér og ég stökk á Panaceu. Hún reyndi að grípa í búninginn minn, síðan í höndina, svo grímuna, en þegar ég reif upp hnífinn urðu bæði Panacea og Glory Girl alveg kyrrar. Ég greip í hökuna á Panaceu og færði mig fyrir aftan hana, með hnífinn upp við hálsinn á henni.

"Þú mátt kalla þig heppna, pöddu tík, að búningurinn þinn þekur allan líkamann þinn," muldraði Panacea, "eða ég hefði gefið þér hjartaáfall. Eða krabbamein."

Ég kyngdi hart. Mér fannst ég ekki mjög heppin á þessum tímapunkti.

"Við virðumst komin í pattstöðu," sagði Glory Girl.

"Rétt," svaraði ég.

"Svo ætlum við bara að staldra hérna þangað til öðru hvoru okkar berst liðsauki og pattstöðunni lýkur?"

"Mér líst ekki of illa á það. Síðast þegar ég sá vorum við að vinna."

"Ég hjálpaði Aegis úr vandræðum á leiðinni hingað inn, svo hann heldur núna vinum þínum uppteknum. Svo máttu vita að Protectorate deildin er á leiðinni frá vín og matarboði í Augustus Country Club með helsta áhrifafólki Brockton Bay. Get ekki talað fyrir þau, en ég veit að ég yrði vel brjáluð ef skítseyði eins og þið mynduð draga mig úr fínu matarboði með þotuliðinu."

Panacea hló pínulítið, "Það er eins gott, er það ekki?" svo með lægri röddu hvíslaði hún að mér, "Hvað ef ég eyðilegg í þér bragðlaukana, litli hriðjuverkamaður? Þú ógnaðir lífi saklausra, ég get farið þangað. Ég get gert allt við líkamsstarfsemina þína. Látið allt sem þú smakkar bragðast eins og gall. Eða kannski ég geri þig feita. Sjúklega, viðbjóðslega feita."

"Þú mátt hætta að tala núna," ég herti gripið og þrýsti hnífnum harðar að hálsinum hennar. Stress augnabliksins, dúndrandi höfuðverkurinn og sú staðreynd að Glory Girl stóð innan við fimmtán metra í burtu, ég þurfti ekki á því að halda að systir hennar væri að hræða mig með martraðakenndu hjali.

Glory Girl sagði, "Það er ekki bara Protectorate deildin. Þú varst að taka einn meðlim New Wave sem gísl, ert að ógna lífi hennar. Það eru talsvert miklar líkur á að mamma, pabbi, frænka, frændi og ættingjar séu á leiðinni líka. Brandish, Flashbang, Lady Photon, Manpower, Laserdream, Shielder ... hvernig ætlarðu að taka á málunum þá?"

Ó nei. Ég hafði ekkert svar við því. Ég hélt kjafti. Ég náði varla að einbeita mér sökum dynjandi verkjanna í höfðinu. Sjónin mín var orðin óstöðug í jaðarnum og stjórn mín yfir pöddunum í kring var svo gott sem horfin. Flestar höfðu losnað alveg undan stjórn minni og voru flögrandi upp í ljósabúnaðinn eða skríðandi í myrkur. Ég átti fullt með bara að vera kyrr og halda höndunum mínum stöðugum.

"Slepptu hnífnum og gefstu upp, og ég mun sjá til þess að þú fáir mildari dóm."

"Ég hef lesið mér nógu mikið til um lögin til að vita að þú hefur ekkert vald til þess að gera slíka samninga," sagði ég, "enginn díll."

"Þá það. Við bíðum bara áfram þá."

Nokkur stund leið hjá.

Glory Girl beindi athyglinni að systur sinni, "Ég vildi fara í mollið í mat, en neeeeiiiii," sagði hún, "þú þurftir endilega að skreppa í bankann."

"Það var annaðhvort að fara í bankann eða vera krúnk á þessu tvöfalda stefnumóti sem þú neyddir mig til að samþykkja."

"Ames, gæjinn sem ég er að húkka þig með er sextán ára milljónamæringur. Ég held það sé á engan hátt óeðlilegt að ætlast til þess að hann borgi brúsann fyrir út að borða og bíóferð."

"Getið þið tvö lokað á ykkur trantinum?" grenjaði ég.

"Þau mega tala fyrir mér. Þetta er allt svo fróðlegt," sagði Tattletale flissandi á meðan hún skokkaði inn í herbergið. Hún klifraði upp á eitt afgreiðsluborðið og heilsaði Glory Girl, "Hæ Glory Hole."

Andlitið á Glory Girl kipptist til.

"Heyrðu, Tattletale," kallaði ég, röddin bar þess merki að mér leið ekki mjög vel, "Ekki það að ég sé ekki glöð að sjá þig en gætirðu forðast að reita Alexandriu yngri til reiði?"

"Eh. Mér sýnist þú vera með fulla stjórn á hlutunum. Af hverju ekki að siga pöddunum á balldrottninguna?"

"Balldrottninguna?" endurtók Glory Girl.

"Um," ég greip inní áður en hvorug þeirra gat sagt eitthvað sem myndi hefja áflog, "Í fyrsta lagi er hún ósigrandi. Í öðru lagi, vond hugmynd að pirra einhvern sem getur sveiflað strætisvagni eins og hafnarboltakylfu. Í þriðja lagi gerði stelpan hérna eitthvað sem skemmir kraftana mína."

"Þetta síðasta er glatað," sagði Tattletale samhuga. Svo virti hún Panaceu betur fyrir sér, "Andskotinn sjálfur, Amy Dallon? Grue er að fara að drepa mig fyrir að hafa ekki tekið eftir þessu. Þú lítur öðruvísi út en þegar þú varst að birtast í sjónvarpsfréttunum. Gerðirðu eitthvað við hárið á þér?"

"Tattletale," greip ég inní, "Minna mas, meira leysa vandamál. Glory Girl sagði að Protectorate deildin og mögulega líka New Wave væru á leiðinni."

Tattletale leit á Glory Girl og gretti sig, "Hún er ekki að ljúga. Byrjum á vandamáli númer þrjú, fyrst þér líður ekki nógu vel. Kraftarnir þínir virka ekki?"

"Get ekki stjórnað pöddunum mínum, er með meiriháttar hausverk."

"Held ég viti af hverju. Leyfðu mér að laga það fyrir þig," sagði Tattletale. Hún stökk niður af afgreiðsluborðinu og gekk í áttina til mín og Panaceu.

"Ekki lengra," varaði Glory Girl hana við.

"Eða hvað?" Tattletale leit á hana og brosti, "Ætlarðu að berja mig? Þú getur ekki gert neitt á meðan félagi minn er með hníf að hálsi systur þinnar. Sestu. Vertu kyrr. Góð stelpa."

Glory Girl horfði á Tattletale með fyrirlitningarsvip en hreyfði sig ekki.

"Ég held að það sé betra að þú komir ekki nær," varaði ég hana við, "ef þú kemur of nálægt Panaceu gæti hún reynt að snerta þig og gefa þér heilablóðfall eða eitthvað."

"Getur hún það? Já. Myndi hún gera það? Klárlega ekki. Hún geltir bara, en bítur ekki."

"Reyndu mig," hreytti Panacea úr sér. Ég herti aftur tökin á henni og minnti hana á hnífinn sem ég var með upp við hálsinn á henni.

"Ég mundi kjósa að vera ekki að storka örlögunum," sagði ég varlega.

"Fínt, þá það," sagði Tattletale og rétti upp hendurnar með tregu látbragði. Hún gekk aftur að afgreiðsluborðinu og opnaði skúffu.

"Þú dregur upp byssu úr skúffunni," hótaði Glory Girl, "og ég mun mylja þig."

"Þú ættir að venja þig af því að hafa í hótunum sem þú getur ekki staðið við. Að auki er þetta ekki byssa," Tattletale glotti og lyfti höndunum. Lyklakippa hékk á vinstri þumlinum hennar.

"Lyklar," sagði Glory Girl.

"Lyklar bankastjórans Jeffry Clayton. Týpa A persónuleiki, alveg. Með stjórnunarþráhyggju. Svona gaur sem elskar að hafa algjöra stjórn á fundunum sínum."

"Í fyrsta lagi, hverjum er ekki sama? Í öðru lagi, hvernig veistu þetta?"

"Halló," Tattletale brosti og foldaði hendurnar, "Illmenni hundrað og einn. Þú matar ekki hetjuna á upplýsingum með því að tala endalaust um sjálfa þig."

"Ah," samþykkti Glory Girl, "mátti reyna."

"Leyfðu mér að segja þér það samt."

Glory Girl lyfti annarri augabrúninni.

"Engin ástæða til að gera það ekki. Reyndar er það mér í vil að upplýsa þig um það. Ég les hugsanir. Ég las hugsanir hans þegar við tókum hann sem gísl, eins og ég er að lesa hugsanir þínar akkúrat núna," lygin var svo góð að ég trúði henni næstum því sjálf.

Rauður glampi vakti athygli mína. Rauður punktur frá leysibendi settist á hettuna á jakka Panaceu. Ég leit á Tattletale og sá að hún hélt á leysibendi á lyklakippu í höndinni sem folduð var í áttina að mér. Ég horfði á hana teikna hring með leysipennanum í kringum staðinn á jakkanum hennar Panaceu sem hún hafði áður bent á.

"Kjaftæði," sagði Glory Girl, "Hugsanagetan sem þarf til að túlka og þýða einstök taugamynstur einhvers þyrfti fimm sinnum stærri heila en venjuleg manneskja er með. Alvöru hugsanalesarar eru ekki til."

"Ah, einhver er í Paramenni hundrað og einn í háskólanum. Kölluðu foreldrar þínir inn greiða hjá einhverjum, fengu að skrá þig í háskólakúrsa áður en þú hefur lokið menntaskóla?"

"Ég held að þú vitir svarið nú þegar, en ég kaupi ekki að þú sért að lesa hugsanir mínar til að komast að því."

"Hvers vegna er svona erfitt að trúa því? Legend getur skotið leysigeislum úr augunum á sér, leysigeislum sem geta beygt fyrir horn. Clockblocker og Vista geta ruglað með grundvallarlögmál alheimsins, rúm og tíma. Kaiser getur skapað málm úr engu. Varðveisla massa, varðveisla orku, grunnlögmál alheimsins eru brotin af skikkjum alla daga. Allt er þetta mögulegt, en það er ómögulegt að ég geti gægst inn í heilann á þér?"

Tattletale var ennþá lýsandi leisibendinum á hettuna á Panaceu. Þar sem ég var eina manneskjan sem gat séð það varð mér ljóst að hún var að reyna að benda mér á eitthvað. Ég dró hettuna aftur, athugaði innan í hana og fann ekkert. En í hálsmálinu á Panaceu kom ég auga á eina svarta ekkju, köngulóna mína.

Ég tók hana varlega af henni og fann sársaukann í höfðinu aukast við snertinguna, hreyfinguna. Annaðhvort af einhverjum hvötum eða óvart við sársaukann kramdi ég hana milli fingranna.

Um leið féll verkurinn í höfðinu á mér í brot af því sem hann hafði verið. Léttirinn var svo mikill að ég fann nánast til vellíðunar. Ég skildi samt ekki alveg hvað Panacea hafði gert, en ég var að fá meiri og meiri hugmynd um það. Hún hafði einhvernveginn komist að því hvernig ég stjórnaði köngulónum og hafði svo líklega átt við köngulóna svo hún skilaði ekki réttum upplýsingum til mín. Stöðugt streymi gallaðra upplýsinga, eins og þegar þjófar í bíómyndum hökkuðu myndavélakerfi til að sýna sama hlutinn aftur og aftur. Annaðhvort fyrir tilviljun eða viljandi hafði það stigmagnandi truflunaráhrif á mig í hvert sinn sem krafturinn minn ráðskaðist með umrædda könguló. Sem að endingu leiddi til einskonar skammhlaups í kraftinum mínum.

Ég átti erfitt með að ímynda mér næmnina og nákvæmnina sem hefði þurft til að gera þetta.

"Glory Gi-" byrjaði Panacea en ég herti tökin og hún þagnaði.

"Shhhh," hvæsti ég að henni.

"Helstu fræðimenn segja að þú hafir rangt fyrir þér."

Tattletale glotti, "Fræðimenn vilja að ég hafi rangt fyrir mér og rannsóknir þeirra endurspegla það. Hugsanalestur gerir margt fólk vitstola af hræðslu, sérstaklega þar sem eini þekkti hugsanlegi hugsanalesarinn í heiminum er-"

"Simurgh," kláraði Glory Girl fyrir hana.

"Hárrét. Og þegar helvítis Endiboði er eina fordæmið, þá verður fólk skelkað, alveg eins og þú ert skelkuð núna, yfir möguleikanum að það standi einhver fyrir framan þig sem geti fundið dýpstu og svörtustu leyndarmálin þín og uppljóstrað fyrir heiminum."

Tattletale beindi leysibendinum núna á upphandlegginn á Panaceu. Það tók mig tvær tilraunir að drepa köngulóna. Áður en ég var búin beindi Tattletale mér á þriðju og síðustu köngulóna sem var á ökklanum á Panaceu. Ég drap hana með því að sparka létt í ökklann á Panaceu. Höfuðverkurinn var horfinn sekúndu síðar.

"Svo þetta er ástæðan fyrir því að þú kallar þig Tattletale," sagði Glory Girl, "En þú ert algjör hálfviti. Við erum meðlimir New Wave. Við höfum engin leyndarmál. Það er megin punkturinn á bak við teymið okkar. Hetjur sem opinbera hverjar þær eru í raun og veru, engin leyndarmál, full upplýsingagjöf, full ábyrgð."

"Svo það komi fram," sagði Tattletale með seiðandi og rólegri röddu, "þá er fátt sem ég hata meira en þegar fólk segir að ég sé heimsk."

"En hérna eruð þið tvö samt og hvorugt ykkar með krafta sem vinna á okkur. Allt sem þið hafið er hnífur og ef þið notið hann deyjið þið báðar á sársaukafyllsta hátt sem ég get komist upp með."

"Elskan mín, hver er núna heimsk? Ég er með öflugasta vopnið af þeim öllum," malaði Tattletale, með djöfullegt bros á vörum sínum, "Upplýsingar."

---

[Fyrri hluti](Ormur-03.10.md) - [Næsti hluti](Ormur-03.12.md)