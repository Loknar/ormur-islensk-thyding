### Æsingur 3.8

"Einhver vandamál?" spurði Grue Tattletale.

"Við erum í góðum málum eins og er."

Við höfðum farið yfir áætlunina svo ítarlega að ég hafði óttast að fara að þylja hana upp úr svefni. Ég fylgdi Tattletale, Grue, Bitch og stærsta af þremur hundunum í átt að lokuðu hvelfingarhurðinni. Regent fylgdist með útidyrunum þar sem hinir tveir hundarnir stóðu vörð. Krafturinn hans hafði nógu mikla drægni til að hann gæti hægt á aðkomandi mótstöðu nógu lengi til að við gætum komið til hjálpar.

Tattletale greip utanum ryðfría stálhjólið sem stóð út úr hvelfingarhurðinni og sneri því, og stoppaði svo. Hún endurtók þetta nokkrum sinnum, réttsælis, rangsælis, réttsælis aftur, í dágóðan tíma. Rétt í þann mund sem ég var farin að þora að vona að hún næði kannski ekki að opna hurðina heyrðist eitthvað þungt smella innan í hurðinni.

Við fjögur hjálpuðumst að við að opna hvelfingarhurðina, Tattletale hljóp síðan og settist fyrir framan tölvu eins bankastarfsmannsins. Á örskotstundu var hún búin að finna út aðgangsupplýsingarnar og farin að hamra á lyklaborðið. Upp á skjáinn komu myndir úr eftirlitsmyndavélum, vefsíður helstu fréttamiðla og stjórnborð fyrir hurðarlæsingar og viðvörunarkerfið. Allt mögulegt með réttu lykilorðunum, en það vafðist ekki fyrir henni.

Grue, Bitch og ég byrjuðum að festa strigabelti á hundinn. Ég var farin að þekkja þá í sundur. Bitch kallaði þennan hund Brutus. Hann var sá stærsti af þeim, með kjötmesta líkamann, og styttri snoppu. Hann var Rottweiler hundurinn, þó það sæist ekki núna.

Hann beindi gríðarstóru höfðinu að mér, djúpsteyptur augasteinninn hans var rétt vinstra megin við höfuðið á mér. Sjáaldrið þrengdist í lítinn punkt. Það var bara blóðhlaupin hvítan og gulgrá sjónhimnan á stærð við lófann á mér.

Ég vissi að það versta sem ég gat gert var að gefa til kynna að ég væri hrædd eða taugaóstyrk, svo ég vandaði mig við að anda rólega og einbeitti mér við að strekkja á strigabeltinu og sjá til þess að það væri nægilega vel fest. Ég var hugsanlega aðeins of örugg, bara til að passa að Brutus héldi ekki að ég væri aum eða hrædd. Ekki að það skipti máli. Ég stórefaðist um að ég gæti skotið honum skelk í bringu, ekki einu sinni þó ég mundi beita öðru hvoru vopninu mínu.

Þegar við höfðum gengið úr skugga um að strigabeltið væri kyrfilega fest fórum við inn í hvelfinguna, Brutus beið við hvelfingarhurðina. Hvelfingin var úr ryðfríu stáli frá toppi til botns og full af snyrtilega bundnum seðlabúntum raðað upp í stafla. Staflarnir skiptust eftir upphæð seðlanna, allir snyrtilega staðsettir upp við veggina. Á veggnum á móti var veggurinn hulinn skúffum eins og á vönduðum skjalaskáp. Í raun voru þessar skúffur bara það. Bankinn geymdi afrit af öllum mikilvægum viðskiptaskjölum fyrir fyrirtækin á svæðinu, í þessari eldvörðu hvelfingu, ef til hamfara kæmi. Alveg í hinum enda hvelfingarinnar var önnur hurð sem lá inn í lyftu sem lá niður í bílakjallara þar sem brynvörðu trukkarnir komu og fóru. Synd að sú leið var ekki í boði sem flóttaleið. Sú hurð, lyftan og bílakjallarinn sjálfur voru kyrfilega læst nema á sérstökum hnitmiðuðum tímasetningum og dögum.

Bitch skellti haug af pokum á gólfið og hún og ég fórum niður á hnén og hófum að troða seðlabúntum í pokana. Hún tók af sér grímuna til að sjá betur hvað hún væri að gera. Grue dró fram kúbein innan úr myrkrinu sem umlukti hann. Hann hóf að brjóta upp skúffurnar á hinum veggnum með miklum skarkala og skerandi málmkenndu marri og beygingum.

Þegar við Bitch kláruðum að fylla poka kipptum við í spotta sem lokaði þeim og renndum þeim yfir gólfið í átt að Brutus. Grue tók pásu frá að þjösnast á skúffunum, tók pokana upp og festi á strigabeltið á hundinum.

Þetta var gríðarlegt peningamagn. Á meðan Bitch og ég unnum við að fylla pokana reyndi ég að halda tölu á hve miklum peningum ég hafði hrúgað ofan í poka. Fimmhundruð, þúsund, fimmtánhundruð. Bitch vann álíka hratt og ég, svo ég einfaldlega tvöfaldaði það sem ég taldi. Án þess að láta það hægja á mér hélt ég gróflega utanum töluna sem ég var að troða í pokann, en glataði síðan tölunni.

Við fylltum annan poka hver og fleygðum í átt að hurðinni. Grue rumdi þegar hann lyfti þeim og festi sitthvoru megin á hundinn. Á meðan við fylltum þriðja pokann festi Grue annan poka á hundinn - poka fylltan af innihaldi skúffanna. Samkvæmt því sem Lisa hafði sagt við skipulagningu ránsins innihéldu skúffurnar meðal annars gögn um veð, tryggingasamninga, veðlán og aðrar lánaupplýsingar. Stjórinn okkar hafði víst áhuga á að greiða okkur aukalega fyrir að taka þetta líka. Ég velti fyrir mér hvers vegna - augljósasta ástæðan var að hann gæti krafið bankann um greiðslu fyrir að skila þessum gögnum aftur til bankans. Annar meira áhugaverður möguleiki var að hann þyrsti í upplýsingar sem hann gæti notfært sér í eigin erindagjörðum. Eða kannski var eitthvað sérstakt sem hann vissi að væri geymt hérna og hann var tilbúinn að kaupa af okkur alla pappíra sem við kæmumst yfir í von um að þeir innihéldu þetta eitthvað, það mundi líka þýða að við mundum ekki vita hvað þetta eitthvað væri.

"Ég á eftir að vera aumur á morgun," stundi Grue á meðan hann pústaði eftir að hafa fest pokann með pappírunum á sinn stað, "og við höfum ekki einu sinni þurft að berjast við neinn ennþá."

"Aumur og ríkur," sagði Bitch. Ég leit á hana og sá hana glotta. Það var hálf óhugnarlegt. Ég hafði bara séð hana fúla og fjandsamlega, svo bros yrði eflaust svolítið hrollvekjandi. Það var verra en það. Bros hennar var eins og á einhverjum sem hafði aldrei séð bros áður og var að reyna að mynda eitt slíkt útfrá skrifaðri lýsingu úr bók. Of margar tennur sjáanlegar, ég bældi niður hroll og einbeitti mér að verkinu.

Við renndum þriðju pokunum okkar yfir gólfið. Grue festi þá á strigabeltið.

"Við getum ekki fest fleiri poka á hann án þess að það fari að valda vandræðum," sagði hann.

"Eru þyngdirnar jafnar báðum megin?" spurði Bitch.

"Nógu nálægt því."

Bitch stóð upp og rölti yfir gólf hvelfingarinnar að skepnunni sinni. Hún klappaði Brútus á trýnið eins og maður sá stundum knapa gera við hestana sína, nema Brutus var langt frá því að vera hestur. Hún nuddaði höndinni á berskjaldaða vöðva, kalkaða tötra af holdi og beinkrókum sem stungust út á milli vöðva og út úr hnúðum á vöðvunum. Hún leit nánast ástúðlega út á meðan hún gerði það.

"Farðu vinur. Farðu." skipaði hún og benti á útidyrnar. Brutus sneri sér hlýðinn við og tölti að útidyrahurðinni, hann lagðist þvert fyrir hurðina og skottið hans lagðist á handföng hurðarinnar.

"Hey!" kallað Bitch og blýstraði tvisvar, eitt stutt og eitt langt. Minnsti hundurinn, þekkjanlegur á því að vera eineygður hljóp til okkar spenntur. Nokkur gíslanna öskruðu af skelfingu þegar hundurinn hljóp framhjá þeim.

Mér varð við og valt næstum þegar ég heyrði það. Ég vildi sem minnst hugsa um gíslana. Þeir vögu nú þegar þungt á samvisku minni og hvert og eitt þeirra var stöðugt á jaðri athygli minnar, á meðan ég héldi áfram að nota pöddurnar mínar til að fylgjast með hreyfingum þeirra og hvort þau væru að tala sín á milli.

"Er þetta sú sem þú kallar Angelica?" spurði ég, til að leiða hugann frá gíslunum. "Nafnið virðist ekki passa við nöfnin á hinum hundunum."

"Ég nefndi hana ekki," svaraði Bitch. Þegar skepnan nálgaðist hana sló hún nokkrum sinnum fast á öxlina á henni. Það skaðaði þó ekki dýrið - Angelica sveiflaði bara skottinu til beggja hliða og ég fattaði að hún var bara að dilla skottinu, af spenningi líklegast. Bitch smellti fingrum tvisvar og benti á gólfið, Angelica settist.

Ég var nánast búin að fylla pokann minn þegar Bitch kom og byrjaði að fylla sinn.

"Hún var þá með aðra eigendur áður fyrr?"

"Skepnur," hreytti Bitch út úr sér.

"Voru það þau sem ollu því að hún missti annað augað og eyrað?" spurði ég.

"Hvað? Heldurðu að ég hafi bölvans gert það?" Hún sleppti peningunum sem hún hélt á og stóð upp með kreppta hnefana.

"Vó nei, róleg," mótmælti ég og breytti fótastöðu minni svo ég gæti hörfað ef hún tæki upp á því að ráðast á mig, "bara að reyna að spjalla."

Hún tók skref í áttina að mér, "Heigull. Þú veist að þú réðir ekki við mig í-"

"Þetta er nóg!" öskraði Grue. Bitch sneri sér að honum og pírði augun.

"Ef þú getur ekki unnið þarna, þá skaltu taka við hérna." Röddin hans var stöðug, þétt. Bitch hrækti á gólfið og gerði eins og hann stakk uppá, hún tók við kúbeininu frá honum þegar þau mættust. Grue hóf að fylla í pokann sem Bitch hafði verið með. Við náðum fljótt up fyrri hraða og fjórir pokar í viðbót voru fullir á örfáum mínútum.

"Viljum við vera lengur og stafla á þriðja hundinn eða koma okkur?" spurði ég Grue og bætti við, "Megum ekki verða gráðug." Ég var tilbúin að fara sem allra fyrst. Ég hafði ekki áhuga á peningunum og enn minni áhuga á að enda í fangelsi.

"Hvað erum við komin með mikið?" Hann leit á Angelicu.

Tattletale svaraði fyrir mig, þar sem hún stóð við innganginn í hvelfinguna, "Fjörutíuogeitt þúsund og áttahundruð. Það lítur út fyrir að vera það sem við náum að ræna. Hvítu húfurnar eru mættar og það lítur ekki eins vel út og ég hélt."

Við stormuðum út úr hvelfingunni til Regent þar sem hann fylgdist með aðalinnganginum, og við gægðumst út um göt í myrkraveggnum.

Tattletale var ekki að ýkja. Andstæðingar okkar höfðu stillt sér upp í línu hinumegin við götuna, litirnir á búningunum þeirra sáust skært í gegnum ausandi rigninguna og gráa borgina. Aegis, tanaður, var í ryðrauðum búning með hjálm í stíl, hvort tveggja með silfurhvítar línur og skjaldarmerki. Kakkalakkinn, var ég farin að kalla hann í huganum. Strákurinn án nokkurra veikleika.

Nokkrum metrum til hægri við hann stóð Vista, klædd í búning með pilsi, allt þakið bylgjuðum sveipandi línum sem skiptust á milli hvíts og skógargræns. Hún var með einhverja brynvörn áfasta búningnum sínum. Brjóstplatan hennar var mótuð eins og til að láta líta út fyrir að hú væri komin með bosmamikla barma en það plataði eflaust engan þar sem það sást bersýnilega að hún var enn það ung að ég gæti auðveldlega tekið hana í venjulegum hnefabardaga. Ef hún var eldri en tólf ára þá var hún seinvaxta.

Clockblocker stóð vinstra megin við Aegis. Hann var klæddur í hvítan búning, þröngsniðinn, með samtengdum plötum af gljáandi hvítum brynjum sem voru staðsettar allstaðar þar sem þær gátu varið hann án þess að minnka hreyfigetuna hans. Ég sá það ekki í gegnum rigninguna en ég hafði séð í sjónvarpinu að búningurinn hans var með dökkgráar myndir af klukkum. Sumar voru bara myndir en aðrar voru hreyfimyndir og hreyfðust um búninginn, á meðan aðrar voru fastar á sama stað en með vísa sem hreyfðust. Hjálmurinn hans var andlitslaus, bara flatt hvítt yfirborð.

"Tattletale," urraði Grue með bergmálandi afmyndaðri rödd sinni, "Þú veist hvernig ég segi stundum að þú sért nú meiri andskotans asninn stundum?"

Þau þrjú voru ekki ein. Kid Win sveif í loftinu öðru megin við Clockblocker. Brúna hárið hans var gegnblautt í rigningunni, hann var með rauða ógegnsæa hlíf fyrir augunum og í rauðri og gylltri brynju. Fæturnir hans voru fastir á fljúgandi svifbretti sem lýsti rúbínrauðum bjarma undan sér. Hendur hans voru á sitthvor byssunni í slíðrinu. Geislabyssur eða eitthvað þannig. Kid Win var að segja eitthvað við Gallant, sem stóð lengra til vinstri. Gallant var eldri, í byssugráum silfurbúning sem leit út eins og forn evrópsk riddarahertygi úr einhverri vísindaskáldsögu.

Í hinum endanum var einhver sem ég kannaðist ekki við. Hann var stór og þéttvaxinn, á annan hátt en Grue. Hann var þannig bústinn að ég fékk á tilfinninguna að þarna væru einhverjir kraftar að verki. Vöðvahlaðnir handleggirnir á honum voru langtum sverari en lærin á mér og hann gat eflaust kramið dósir með upphandleggsvöðvunum einum. Búningurinn hans var lítið meira en dökkblár spandex búinginur með demantaprenti. Gríman hans huldi allt andlitið hans nema augun, og var með glitrandi stein á enninu. Hann var sá eini af þeim sem var ekki með brynvörn. Hann leit ekki út fyrir að þurfa slíkt.

"Hver er þetta?" spurði ég og benti á hann.

"Browbeat," andvarpaði Tattletale, "Hann er með skammdræga en öfluga fjarflutningskrafta, það er hann getur hreyft hluti með huganum, en bara ef þeir eru innan við þrjá sentimetra frá yfirborði húðarinnar sinnar. Hann getur notað þessa krafta til að slá höggum með skriðþunga á við flutningalest og til að verjast árásum á sig. Hann er einnig með einkonar líftækni hraft, sem gerir honum kleift að breyta uppbyggingu síns eigin líkama. Hann getur læknað meiðsli með því að einbeita sér að meiðslunum og hann hefur notað þennan kraft til að massa sig upp. Hann gæti verið fær um að gera fleira með þenna kraft, fer eftir því hve mikið hann hefur þjálfað hann frá því við sáum hann síðast. Hann er búinn að vera sóló hetja í Brockton Bay í ágætis tíma."

"Hvað í fjáranum er hann að gera hér?" spurði ég.

"Við höfum lent á móti honum einu sinni áður, Regent og Bitch yfirbuguðu hann. Annaðhvort er hann hér til að ná fram hefndum eða hann hefur gengið til liðs við Wards deildina mjög nýlega. Krafturinn minn veðjar á það síðarnefnda."

"Það eru svona upplýsingar sem þú átt að upplýsa okkur um með góðum fyrirvara," hvæsti Grue að henni, "og þau áttu ekki að vera sex, þú sagðir að þau yrðu að öllum líkindum bara þrjú."

"Þau eru sjö," sagði Tattletale og kiknaði varnarlega þegar Grue barði í viðardyrnar. "Það er einn í viðbót uppi á þaki. Ég veit ekki hver það er en ég held að það sé ekki Shadow Stalker. Gæti verið einn af meðlimum Protectorate deildarinnar."

"Þau eiga ekki að vera sex eða sjö!" öskraði Grue með ójarðneskri röddu, "Þau áttu að vera þrjú, í mesta lagi fjögur!"

"Það var réttmæt og góð ágiskun byggð á góðum upplýsingum," sagði Tattletale lágróma, "ég hafði rangt fyrir mér. Kærðu mig."

"Ef við komumst héðan í heilu lagi," sagði Grue, tónninn lágur og ógnandi, "þá erum við að fara að eiga langt spjall saman."

Ég lagði ennið upp að glugganum. Brynvarinn hluti grímunnar small í glerið, "Góð ágiskun. Það hefði verið gott ef þú hefðir tekið það betur fram þegar þú varst að selja okkur hugmyndina að bankaráninu."

Af okkur öllum virtist Bitch minnst slegin. "Ég get tekið þau öll. Leyfið mér bara að halda ekkert aftur af mér."

"Við erum ekki að fara að eiga andskotans hættu á að drepa neinn," sagði Grue við hana, "við ætlum ekki að limlesta neinn heldur. Áætlunin stendur. Við erum með peningana, við leggjum upp laupana."

Tattletale hristi höfuðið, "Það er það sem þau vilja. Hvers vegna heldurðu að þau séu stillt svona upp? Við rjúkum af stað með peningana frá hvaða útgönguleið sem er, og sá sem er staðsettur á þakinu ræðst gegn okkur, tekur okkur út eða heldur okkur uppteknum þar til hin ná til okkar. Sjáðu hvernig þau hafa dreift úr sér. Bara rétt nógu langt á milli þeirra þannig að ef við reynum að fara á milli þeirra þá nær minnst einn þeirra í okkur áður en við komumst undan."

"Ef ég nota kraftinn minn til að-" byrjaði Grue.

"Þau eru samt fleiri en við. Það eru minnst fimm leiðir fyrir þau að taka eitt okkar út á meðan við flýjum, jafnvel þó við blinduðum þau ... og með Vista inni í myndinni. Takið hvaða vegalengd sem við þurfum að komast yfir og margfaldið hana, við endum í djúpum skít. Þetta væri ekki vandamál ef þau væru ekki svona mörg."

"Andskotinn," stundi Regent.

"Við getum ekki bara hangið hér," sagði Grue, "Þau verða að vísu blaut og köld, en líkurnar okkar versna bara með tímanum, ef við tefjumst of mikið gæti öll Protectorate deildin verið komin hingað."

"Við erum með gísla," sagði Bitch, "ef þau koma inn þá tökum við út einn gíslinn." Einhverstaðar fyrir aftan okkur stundi einhver langt og hátt. Mig grunaði að viðkomandi hefði heyrt í henni.

Ég lokaði augunum og andaði djúpt. Ástandið var slæmt og mig grunaði að það væri mér að kenna. Ég hafði sagt Armsmaster að eitthvað væri í vændum kvöldið áður. Ég gat vel trúað því að hann hefði sagt liðsmönnum sínum frá því að eitthvað væri í aðsigi. Í versta falli var það hann sjálfur sem var á þakinu. Ef svo væri og Tattletale næði að leggja saman tvo og tvo var ég svo gott sem búin að vera.

Andskotinn.

"Við þurfum að koma þeim að óvörum," ég áttaði mig ekki á að ég talaði upphátt fyrr en orðin voru flæðandi út um varir mínar.

"Satt, en hvernig getum við gert það?" svaraði Grue.

"Þið eruð meistarar í flóttaleiðum, ekki satt? Svo við gerum eitthvað sem þau búast ekki við. Við berjumst við þau hér og nú."

---

[Fyrri hluti](Ormur-03.07.md) - [Næsti hluti](Ormur-03.09.md)