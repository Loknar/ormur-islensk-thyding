### Æsingur 3.12

"Upplýsingar," endurtók Glory Girl.

Tattletale þyrlaði lyklunum í kringum einn fingurinn, "Sem dæmi, þá er ekki beint almenn vitneskja meðal almennings um að Panacea var ættleidd."

"En það er ekki leyndarmál samt. Það er opinberlega skráð."

"Opinberu skrárnar eru falsaðar," sagði Tattletale glottandi.

Glory Girl leit á systur sína.

"Leyfðu mér að segja þér stutta sögu. Endilega leiðréttu mig ef ég fer rangt með smáatriðin. Fyrir ellefu árum, einungis fimm árum eftir að skikkjur fóru að birtast fyrir alvöru, var starfandi teymi hér á svæðinu sem kallaði sig Brockton Bay Brigade. Lady Photon, Manpower, Brandish, Flashbang, Fleur og Lightstar. Þau enda á að takast á við illmenni á hans eigin heimili og það er alveg ágætis bardagi. Þau sigra hann, og sökum þess að hann var meiriháttar þrjótur var hann sendur beint í Birdcage fangelsið."

"Þú getur hætt núna," sagði Glory Girl, "ég skil hvað þú ert að fara."

"Ó, ég er ekki einu sinni komin að góða hlutanum. Sjáðu, þau fundu litla stúlku í felum í skápnum. Litla súlkan hans, smábarn," Tattletale glotti í áttina að Panaceu, "Sökum þess hve miklar líkur væru á að dóttir þessa manns með krafta mundi öðlast sína eigin krafta og vitandi að litla stúlkan myndi aldrei geta átt eðlilegt líf þegar upp kæmist hvers dóttir hún væri, enduðu þau á að taka hana að sér."

"Við þekkjum alveg þessa sögu," svaraði Glory Girl, hálf pirruð.

Hvað sem Tattletale var að gera, skynjaði ég að það væri að gefa okkur aukna stjórn á aðstæðunum. Ég sagði, "Þetta er nýtt fyrir *mér*. Ég er satt að segja orðin smá forvitin."

"Málið er, Glory Hole, að ég veit eitt smáatriði sem þið tvö vitið ekki. Eða í það minnsta, ég sé allar litlu vísbendingarnar sem fljóta um í kollunum á ykkur og ég er viljug til að tengja þessar vísbendingar saman til að komast að svolitlu sem þú hefur lagt mikið á þig til að vita ekki. Glory Hole er forvitin, en hún forðast að nálgast viðfangsefnið vegna þess að systir hennar forðast það eins og heitan eldinn, og Panacea ... já, ef ég segði henni það grunar mig að hún mundi gera eitthvað mjög heimskulegt."

Ég fann að Panacea lympaðist niður í greipum mínum. Eins og mótþróinn hefði slokknað í henni.

"Svo, Amy, viltu vita hver pabbi þinn er?"

Í nokkur augnablik heyrðist ekkert nema hljóðið í ausandi rigningunni fyrir utan og suð skordýranna sem voru enn í rýminu.

"Er það í alvöru svo slæmt?" spurði ég hvíslandi, jafn mikið við Panaceu og við Tattletale.

"Það er ekki maðurinn sjálfur sem myndi trufla hana svo mikið. Það er vitneskjan. Hverja klukkustund á hverjum degi eftir að hún fengi að heyra mig segja nafnið hans mundi hún velta sér uppúr því. Hún hræðist mjög að hún fari að hafa efasemdir um allt sem við kemur sjálfri sér, og hvort hún hafi erft það frá honum, eða hvort hún var svona sökum ómeðvitaðrar löngunar til að verða ekki eins og hann. Bara það sem hún veit nú þegar heldur fyrir henni vöku sumar nætur, en að vita nafnið hans, vita hvað hann gerði? Hún myndi bera sig saman við hann það sem eftir væri. Er það ekki rétt hjá mér, Amy?"

"Þegiðu. Bara ... þegiðu," svaraði Panacea í tilfinningamóki.

"Hví ætti ég að gera það? Ég er í hörkustuði. Þetta eru ekki einu sinni hættulegustu upplýsingarnar sem ég er búin að komast að hérna. Ég veit hluti sem eru álíka slæmir ef ekki verri."

Ég sá efasemdasvip renna yfir andlitið á Glory Girl.

"Ég skal semja við þig, Glory Hole. Þú ferð inn í hvelfinguna, lokar þig inni, og ég skal ekki nefna það einu orði. Ég mun ekki segja setninguna sem mundi rífa fjölskylduna þína í sundur."

Glory Girl kreppti hnefana, "Ég get ekki samþykkt það. Ég kalla blöffið þitt og ef ég hef rangt fyrir mér mun ég taka afleiðingum þess sem þú ert að fara að segja."

"Mjög reglufast. Mjög sjálfhverft líka, að þú haldir að leyndarmálið og afleiðingarnar hafi eitthvað með skort þinn á sjálfstjórn að gera. Þær hafa ekkert með það að gera. Þær hafa með hana að gera." Tattletale miðaði leysibendinum á ennið á Panaceu, "Þú verður vitaskuld ekki sátt með það sem þú munt heyra, en eftirmálarnir verða hennar að takast á við. Niðurlæging, skömm, sorg."

Ég fann að Panacea stífnaði upp.

"Tilboðið stendur enn," sagði Tattletale glottandi, "næstu tólf sekúndurnar. Komdu þér í hvelfinguna."

"Þú ert full af skít," hreitti Panacea út úr sér.

"Af hverju ertu þá öll á nálum?" spurði ég.

"Átta sekúndur."

Panacea reif sig skyndilega úr haldi mínu, svo heiftarlega að ég rétt náði að fjarlægja hnífinn svo hún skæri ekki sjálfa sig á háls þegar hún losaði sig frá mér.

Tattletale stökk til baka og hélt skrifborði milli sín og Panaceu, en Glory Girl flaug á hana og sveif með hana yfir endilangt rýmið. Þær staðnæmdust rétt áður en þær hefðu skollið í vegginn í hinum endanum. Ekki það að Tattletale væri alveg ómeidd. Glory Girl þrýsti Tattletale upp að veggnum, með aðra höndina yfir munninn á henni og hélt henni þar.

Á meðan Panacea horfði á eftir þeim færði ég hnífinn í vinstri höndina og tók fram kylfuna mína. Ég tók í gikkinn í miðri sveiflu og leyfði skriðþunganum að draga hana út í fulla lengd. Panacea sá mig koma en ég held hún hafi ekki áttað sig á hverju ég hélt. Útdregin kylfan hæfði hana þvert yfir höfuð hennar. Hún skjögraði örfá skref áður en hún skall hart í marmaragólfið.

Því miður fyrir mig sá Glory Girl þetta allt gerast.

"Enginn kemst upp með að abbast svona upp á fjölskylduna mína!" öskraði hún og skrúfaði áruna sína upp í topp. Hnén á mér gáfu undan og heilinn minn gaf alla rökhugsun upp á bátinn. Glory Girl fleygði Tattletale í mig eins og krakki í frekjukasti að kasta frá sér tuskudúkku og ég stóð bara þarna eins og dádýr starandi í bílljósin.

Líkami Tattletale skall í miðhlutann á mér og ég missti gjörsamlega andann. Við runnum til baka eftir marmaragólfinu og skullum á skrifborði svo harkalega að tólvuskjár og plastkassi fullur af pappírum hrundu í gólfið. Pappír og mölvaður skjárinn dreifðust yfir gólfið.

Við lágum báðar í gólfinu þegar Glory Girl sveif í áttina til okkar. Ég barðist án árangurs að anda að mér lofti ofan í lungun á meðan Tattletale hélt öðrum handleggnum þétt upp að sér og kveinkaði sér.

"Ég ætla mér að innkalla alla þá greiða sem ég hef unnið mér inn og koma mér í skuld við dómstóla borgarinnar og bara alla þá sem þarf, til að fá í gegn að þið verðið bæði send beina leið í Bridcage fangelsið," lofaði Glory Girl, "Vitið þið hvernig staður það er? Fangelsi án varða. Engin samskipti við umheiminn. Enginn hefur sloppið þaðan, sem er nokkuð magnað þegar hugsað er út í verstu og öflugustu illmennin sem við höfum handsamað og sent þangað. Við vitum ekki einu sinni með fullri vissu hvort einhver sé í raun á lífi þar inni. Þetta er bara eilífðar ruslakarfa sem við fleygjum sorpi eins og ykkur svo við þurfum aldrei að hafa áhyggjur af því aftur."

"Pöddur," rembdist Tattletale við að segja við mig, nánast of lágróma til að heyra.

Ég skildi ekki hvað hún var að fara, en var enn að berjast við að draga andann, svo ég sneri mér svo ég sæi í áttina að henni og hristi höfuðið.

"Og engin samskipti við umheiminn þýðir að þið séuð ekki að fara að dreifa upplýsingum hvað sem það er sem Amy vill halda leyndu. Ég treysti systur minni, ég treysti að hún hafi góða og gilda ástæðu til að halda því útaf fyrir sig."

"Pöddur. Á hana," sagði Tattletale og tók fjölda stuttra andardrátta á milli og eftir að hún sagði það.

Ég skildi hana. Ég teygði mig í vald yfir pöddunum í rýminu og var glöð að finna að krafturinn minn virkaði fullkomlega. Skemmdarverk Panaceu höfðu horfið þegar ég drap köngulærnar sem hún hafði einhvernveginn átt við. Ég sigaði hverri einustu pöddu sem ég hafði vald yfir á Glory Girl.

Vonlaust. Það var eins og ég hefði sent þær á óeðlilega sterkt og slétt gler.

"Fábjánar," heyrðist Glory Girl segja hálfkæfðri röddu úr skordýraskýinu, "Ég er ósigrandi."

Tattletale notaði góðu höndina sína til að rétta sig við og stundi, "Í fyrsta lagi varaði ég þig við því að kalla mig heimska. Í öðru lagi, nei, þú ert ekki ósigrandi. Ekki beint."

Síðan greip hún með góðu höndinni litla skammbyssu úr beltinu og beindi henni að Glory Girl.

Hvellurinn gerði mig tímabundið hálfheyrnarskerta. Bíómyndir og sjónvarpsþættir gerðu því ekki nægilega góð skil hversu háir hvellirnir væru frá byssuskotum í raunvöruleikanum. Það tók mig nokkrar sekúndur að fá heyrnina aftur og ná áttum. Þá loks áttaði ég mig á því að pöddurnar mínar höfðu brotist í gegn. Þær fundu hold að grípa í, bíta, stinga, klóra og gata. Glory Girl féll eins og steinn í marmaragólfið og byrjaði að berjast um af ofsa, heift og hálfgerðri örvæntingu.

"Hjálpaðu mér á fætur," sagði Tattletale með þvingaðri röddu, "að nota kraftinn minn svona sterkt á þær tók mikið úr mér."

Ég greip í góðu höndina hennar og hjálpaði henni upp. Með aðra höndina hennar yfir axlirnar mínar flýttum við okkur af stað úr bankanum. Hún slíðraði byssuna aftur í beltið.

"Hvað-" reyndi ég, en uppskar bara krampa af sársaukafullum hósta. Við vorum komnar niður tröppur bankans þegar mér fannst ég geta reynt aftur, "Hvað gerðist þarna?"

"Hún er ekki beint ósigrandi. Þetta er meira yfirskin sem hún heldur að fólki. Hún er með orkuhjúp í kringum allan líkamann, en hann dettur út í smá stund í hvert sinn sem hún fær á sig öflugt högg, dettur aftur inn örfáum sekúndum síðar. Ég vissi það þegar ég sá rykið á búningnum hennar. Ryk sem orkuhjúpurinn hennar átti að halda frá henni. Fjandinn hvað þetta er sárt."

"Hvað er að?"

"Hún reif öxlina mína úr lið þegar hún kastaði mér. Kanntu að smella öxl aftur í lið?"

Ég hristi hausinn. Ég vissi það svona almennt, það hafði verið sýnt á skyndihjálparnámskeiðunum sem ég hafði tekið en ég efaðist um að ég hefði orku í að gera það og ég vildi ekki eyða tíma sem við höfðum ekki í að láta Tattletale stilla sér upp svo ég gæti smellt öxlinni aftur í lið, við þurftum að koma okkur héðan ekki seinna en núna.

Bardaginn fyrir utan bankann var ennþá okkur í vil. Einungis Aegis var enn uppi og hann var ítrekað takandi við höggum frá hundunum þremur og leysifallbyssunni sem Regent hafði tekið að láni.

Grue steig út úr myrkrinu nærri mér og hélt uppi Bitch á álíka hátt og ég hélt undir Tattletale.

"Komum okkur héðan," sagði ég.

"Undir eins," svaraði hann með myrku og holu röddinni sinni.

"Hey Gé-mann," vældi Tattletale, "geturðu poppað öxlinni minni aftur í lið?"

Grue kinkaði kolli. Ég hjálpaði honum að stilla Tattletale af og hann smellti öxlinni aftur á sinn stað. Hann spurði, "Hvað kom fyrir?"

"Það var Glory Girl sem var uppi á þakinu," útskýrði ég, hóstaði sársaukafullt í smá stund áður en ég bætti við, "Getum við vinsamlegast drullað okkur héðan núna?"

"Tókst ykkur tveimur að taka út Glory Girl?" spurði Grue vantrúa á meðan Bitch blístraði á hundana sína.

"Á vissan hátt," svaraði Tattletale á sama tíma og ég benti á, "Hún gæti verið á leiðinni til okkar á hverri stundu."

Við klifruðum á bak hundunum og Regent hóf skothríð á Aegis sem steypti honum í hlið húss af slíku afli að veggurinn hrundi yfir hann. Síðan stakk hann sprotanum sínum í stjórnborðið á fallbyssunni. Þegar reykur var farinn að koma upp úr henni sveif hann niður á svifbrettinu og stökk síðasta einn og hálfa meterinn niður á bak eins hundsins. Hann hélt á svifbrettinu undir öðrum handleggnum.

"Skildu það eftir," sagði Grue.

"En-"

"Rakningartæki. Gerðu ráð fyrir að allar Tinker skikkjur sem eitthvað er varið í séu með rakningartæki í dótinu sínu."

"Það er rétt," svaraði Tattletale þegar hann sneri sér að henni. "Mér þykir það leitt."

"Bölvað!" sór Regent. Hann stakk sprotanum sínum í neðri hluta brettisins eins og hann hafði gert við stjórnborðið og kastaði því í götuna.

Bitch og Grue voru saman á hundi svo hann gæti haldið við hana, Tattletale og ég vorum á Angelicu, góða höndin hennar haldandi utanum mig. Regent var einn.

Grue lyfti höndunum og gatan fylltist af myrkri.

Angelica rauk af stað, ég fauk næstum af, við vorum komin á fleygiferð í gegnum algjört myrkrið. Ég var á skepnu sem var tvöfalt stærri en hross, ríðandi berbakt og bakið á henni var langt frá því að vera ákjósanlegt að sitja á eins og bak á hrossi. Ég hvíldi einn fót á horni eða útistandandi beini sem stóð út úr hliðinni á henni á meðan hinn fóturinn danglaði laus. Ég hélt dauðahaldi í strigabeltið sem við höfðum fest á hana, það var það eina sem hélt mér frá því að hrynja af henni á meðan hún hljóp á harðaspretti í gegnum myrkrið. Ég velti fyrir mér hvort við myndum enda á að rekast á einhverja bíla en það gerðist ekki. Lögreglan og paramenna viðbragðsteymin lokuðu yfirleitt umferðaræðum í kringum skikkjuslagsmál. Það gerði flóttann talsvert ógnvænlegan að ég vissi að hundurinn sá ekkert frekar en ég. Hún elti lyktina af Brutus sem Grue stýrði í gegnum myrkrið. Allir blindir í halarófu nema Grue lestarstjóri.

Réttilega átti ég að vera dauðhrædd, ég fann krampa í höndunum, hvorki sá né heyrði, vissi að ég gæti dottið af baki á hverri stundu, en ég var æst. Jafnvel þegar Angelica skall utan í eitthvað svo kröftuglega að við Tattletale flugum næstum af þá drap það ekki góðu spennutilfinninguna í brjóstinu á mér. Ég hrópaði, kallaði og fagnaði sigri okkar, heyrði varla í sjálfri mér þar sem myrkrið gleypti röddina mína.

Okkur hafði tekist það. *Mér* hafði tekist það. Við höfðum sloppið án þess að drepa neinn. Þeir einu sem höfðu slasast eitthvað að ráði voru meðlimir Wards deildarinnar og systurnar Glory Girl og Panacea, og Panacea gæti lappað uppá þau öll þegar hún mundi ranka við sér, klárlega. Allt eignartjón hafði meira og minna verið Wards deildinni og Glory Girl að kenna. Ég hafði eignast nokkra óvini, ég hafði hrætt líftóruna úr slatta af saklausu fólki, en ég hefði verið að ljúga að mér ef ég segði að það hefði verið hægt að forðast það. Í stuttu máli höfðu hlutirnir varla getað farið betur.

Jæja þá, þeir hefðu getað farið mun betur, en hvernig þeir enduðu? Frekar fjandi vel, allt saman.

Aegis væri eflaust floginn upp úr rústunum núna, upp í hæð með mikla víðsýni. Ef Grue var að gera það sem við höfðum planað, þá var hann að fylla hverja götu og hliðargötu sem víð fórum í gegnum af myrkri. Aegis gat ekki séð hvar og nákvæmlega hvaða götur við tókum, hann gat einungis séð almenna staðsetningu okkar útfrá því hvar nýtt myrkur myndaðist. Ef hann reyndi að nálgast okkur yrðum við farin til baka og aðra leið áður en hann næði til okkar. Allt sem hann gat gert var að fylgjast með almennri staðsetningu okkar.

Í þann mund sem hendurnar mínar voru að örmagnast stoppuðum við. Tattletale og ég renndum okkur niður af Angelicu. Einhver, líklega Grue, skellti bakpoka í fangið á mér. Jafnvel í algjöru myrkri tókst mér að klæða mig í hversdagsleg föt sem við höfðum komið fyrir í nágrenninu svo við gætum horfið inn í almúgann. Mér var rétt regnhlíf og ég opnaði hana þakklát með stífum höndunum.

Það var spennuþrungið að bíða í myrkrinu, með einungis sláttinn frá rigningunni í regnhlífina til að gefa mér einhverja tilfinningu fyrir því hvað tímanum leið.

Það leið dágóður tími áður en myrkrið tók að leysast upp og við fórum að sjá í kringum okkur. Grue sagði að það gæti tekið allt að tuttugu mínútur eða svo, en það virtist mun lengra en það. Þegar myrkrið fór loks að leysast upp kom ég auga á Lisu sitjandi í tröppunum fyrir framan skóverslun, haldandi í taum í annarri höndinni og pappírsinnkaupapoka í hinni. Angelica, eins eðlileg og hún gat verið, var í hinum enda taumsins og sat þolinmóð. Allt í kringum okkur var fólk í verslunarferð og aðrir gangandi vegfarendur, flest með regnhlíf eða klædd í regnstakka, horfandi í kringum sig óttaslegin. Hljóð var farið að heyrast eftir langvarandi þögn myrkursins - hljóð fallandi rigningarinnar og skvaldurs fólksins í kring.

Lisa stóð upp og blikkaði mig og togaði í taumin til að fá Angelicu til að rölta með sér. Við sameinuðumst ráðvilltum fólksfjöldanum í grenjandi rigningunni.

Ef allt færi eftir áætlun myndi Alec verða skilinn eftir næst, án hunds, og hann mundi skipta yfir í almenn föt líkt og við höfðum gert. Bitch, Brian og hinir tveir hundarnir myndu myrkva góðan hluta gatnanna og enda svo í geymslusvæði nálægt bryggjuhverfinu. Inni í geymsluhúsnæði þar myndu þau skipta um föt, slappa af í nokkrar klukkustundir, og skilja peningana eftir svo stjórinn gæti sótt þá. Eftir nógu langan tíma myndu hetjurnar gefast upp á að leita að okkur og koma sér heim líkt og við höfðum gert.

"Sluppu allir tiltölulega óskaddaðir úr þessu?" spurði ég Lisu lágt. Ég var deilandi regnhlífinni minni með henni svo að tala saman svona upp við hvor aðra leit ekkert grunsamlega út.

"Hvorki alvarleg meiðsl né dauðsföll fyrir okkur, hetjurnar né aðstandendur," staðfesti hún.

"Þá er þetta góður dagur," sagði ég.

"Mjög góður dagur," samþykkti hún.

Hönd í hönd gengum við rólega í gegnum miðbæinn. Eins og allir aðrir horfðum við á eftir lögreglubílunum og PRT-sendibílunum sem voru brunandi á vettvang ránsins með sírenurnar vælandi. Tvær stelpur nýkomnar úr innkaupaleiðangri gangandi með hundinn sinn.

---

[Fyrri hluti](Ormur-03.11.md) - [Næsti hluti](Ormur-03.12.x.[Sjónarhorn;Wards].md)