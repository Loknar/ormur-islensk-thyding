*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Æsingur 3.2

Það kom mér skemmtilega á óvart að strætólínan sem endaði við gömlu ferjuna kom mér einungis í fimmtán til tuttugu mínútna göngufjarlægð frá risinu sem Lisa, Alec og Bitch bjuggu í. Ég gæti eytt góðum tíma þar áður en ég færi aftur í upplýsingaöflun eða ynni mér inn traust þeirra til að geta síðan komið þeim í hendur yfirvalda, svo það hentaði vel.

Þetta var fallegur dagur, kannski örlítið vindasamt. Loftið var ferskt og svalandi, himininn var heiðblár og skýlaus og heiður bláminn endurspeglaðíst í sjónum, sandurinn á ströndinni glitraði í sólarljósinu. Fjöldi ferðamanna voru á ferli og varla þverfótað fyrir þeim á trépallinum meðfram ströndinni þar sem þeir ferðuðust með teppi og matarkörfur á leið í lautarferð eða með fjölda innkaupapoka. Það var enn full kalt til að baða sig í sjónum en útsýnið var stórbrotið. Ég naut þess í nokkur augnablik að stara út á hafið áður en ég gekk inn í fjöldann. Ég gekk með hendur í vösum, jafn mikið til að vernda hlutina sem ég var með í vösunum gegn vasaþjófum og til að verjast kuldanum.

Íbúar í Brockton Bay lærðu að tileinka sér svoleiðis hluti. Hvernig maður átti að vernda sjálfan sig, hverju maður þurfti að fylgjast með. Ég gat verið fullviss um að víetnamskir unglingar sem hölluðu sér að handriðinu á trépallinum voru meðlimir í ABB jafnvel þó þeir væru ekki klæddir í gengislitina sína, vegna þess að einu asísku krakkarnir í Brockton Bay sem voru eins smart útlítandi og þeir voru nú þegar hluti af genginu hans Lung. Ég þekkti húðflúrið á einum starfsmanni sem var að ferma kassa í sendibíl hjá blómabúð, húðflúrið bar orðin "Erase, Extinguish, Eradicate", sem gaf til kynna að hann væri þjóðernishyggju öfgamaður þar sem það bar stafinn E þrisvar sinnum.

Maður í einkennisbúning sem var að tala við verslunareigandann var hvorki löggæslumaður né öryggisvörður, heldur einn varnarliðinn sem kaupmenn á Boardwalk svæðinu greiddu fyrir að halda frá óæskilegum aðilum sem gætu valdið vandræðum. Þeir voru ástæðan fyrir því að á Boardwalk svæðinu sáust engir betlarar, fíklar eða gengi flaggandi klíkumerkingum. Ef nærvera þín angraði eða hræddi ferðamenn myndu þeir stíga inn og fæla þig í burtu. Ef einhver var staðinn að búðarhnupli eða vasaþjófnaði innan Boardwalk svæðisins átti viðkomandi á hættu á að vera dreginn inn í húsasund af varnarliðum og refsað utan dóms og laga. Allt alvarlegra en búðarrán búðarhnupl og vasaþjófnaður, tjah, þá voru alltaf einhverjir til taks í fljótandi bækistöðvum Protectorate samtakanna. Allir verslunareigendur og starfsmenn gátu haft samband við aðila eins og Miss Militia, Armsmaster eða Triumph á innan við mínútu. Ferðaþjónustutekjurnar sem Boardwalk svæðið halaði inn gaf mikla velvild frá stjórnvöldum og ríkisstyrktum skikkjum.

Ég hélt í burtu af göngupallinum og inn eitt húsasundið sem lá inn á bryggjusvæðið. Ég leit við og sá einn af einkennisklæddu varnarliðunum stara á mig. Ég velti fyrir mér hvað hann gæti verið að hugsa. Góðir krakkar héngu ekki á bryggjusvæðinu og ég efaðist um að hann teldi mig vera túrista.

Yfirgefnu verksmiðjurnar, vöruhúsin og verkstæðin í bryggjuhverfinu voru mestmegnis á sér svæði. Byggingarnar litu margar hverjar mjög svipað út og fólkið og ruslahaugarnir sem ég hafði tekið eftir þegar ég var hér síðast höfðu færst til eða verið skipt út. Ég var fegin að götulistaverkin og gróðurþöktu rafmagnsstaurarnir voru enn á sínum stað svo ég gæti notað sem kennileiti. Ég vildi ekki villast. Ekki hér.

Þegar ég var komin að risastóru verksmiðjunni með Redmond Welding skiltinu velti ég fyrir mér hvort ég ætti að banka á undan mér eða bara fara beint inn. Ég þurfti ekki að ákveða - dyrnar opnuðust rétt eftir að ég var komin upp að þeim. Brian stóð í dyragættinni, og virtist jafn hissa að sjá mig og ég var að sjá hann.

"Hæ," sagði hann, "Lisa sagði mér að þú værir komin. Ég hélt þú hefðir farið í skólann?"

Það tók mig smá stund að fóta mig andlega. Allar áminningar og sýnidæmi um kraft Lisu stuðuðu mig, sem var í ofanálag á það að ég var óundirbúin undir þessa spurningu. "Ég skipti um skoðun," sagði ég, augljóslega ekki glöð.

"Ha. Jæja, komdu upp."

Við héldum af stað upp í ris. Ég tók eftir að Brian hafði skipt um föt frá því um morguninn. Nú var hann klæddur meira eins og hann hafði verið deginum áður - grænn ermalaus bolur og svartar síðbuxur úr einhverju léttu efni, eins og jógabuxur eða álíka.

Alec beið og hallaði sér að öðrum sófanum þegar við komum upp í stofuna. Hann var í stuttermabol með einhverri teiknimyndapersónu eða tölvuleikjapersónu framan á og síðum íþróttastuttbuxum. Hann stóð upp þegar hann sá okkur.

"Alec og ég vorum að æfa sjálfsvörn," sagði Brian við mig, "Lisa er í símanum inni í eldhúsi. Rachel og hundarnir hennar eru inni í herberginu hennar. Þú getur horft á okkur æfa ef þú vilt, en engin pressa. Þér er velkomið að kveikja á sjónvarpinu, setja DVD mynd í gang eða kveikja á einhverri leikjatölvunni."

"Ekki vista yfir neinar af mínum leikjaframvindum, lúði," sagði Alec. Hann hafði byrjað að kalla mig 'lúða' í gærkvöldi. Það var ekki beinlínis illgirnistónn í því hvernig hann sagði það við mig, en mér líkaði það samt ekki.

"Ég heiti Taylor, ekki lúði, og auðvitað myndi ég ekki yfirskrifa framvindu annarra," sagði ég við hann. Ég sneri mér að Brian og sagði, "Mig langar að horfa á ef það er í góðu."

Brian brosti og kinkaði kolli, á meðan ég kom mér fyrir í sófanum og horfði á þá yfir sófabakið.

Það sýndi sig að þetta var minna æfing í sjálfsvörn og meira Brian að reyna að kenna Alec undirstöðuatriðin í hendur gegn höndum bardagatækni.

Bardaginn var hálf einhliða og ekki bara sökum þess að Alec virtist ekki mikið reyna á sig. Alec var mjög meðalvaxinn fimmtán ára drengur þegar kom að vöðvavexti, í raun var lítið að tala um hvað það varðaði. Brian til samanburðar var í hörkuformi. Hann var ekki eitthvað vöðvabúnt eins og einhver harðkjarna vaxtarækstargæji eða stereótýpumaðurinn sem hafði nýlokið afplánun langs fangelsisdóms. Hann var meira straumlínulagaður. Þú gast séð upphækkaðar æðarnar á upphandleggjunum hans og útlínur brjóstkassans sáust í gegnum bolinn.

Í ofanálag á mun á líkamsvexti spilaði aldur og hæð inn í líka. Alec var tveimur eða þremur árum yngri og allt að þrjátíu sentimetrum lægri. Það þýddi að Brian hafði meiri rýmd - og ekki bara hvað varðaði lengd handleggjanna. Þegar hann steig fram og aftur færði hann sig lengra. Hann var meira á hreyfingu sem kom Alec í vörn og þar sem Brian var sterkari setti það Alec í slæma stöðu.

Brian stóð án þess að ógna mikið, með hendur allt að því niðri með síðum, skokkaði örlítið fram og til baka þar sem hann stóð. Tvisvar í röð horfði ég á Alec sveifla höggi og Brian forðast þau. Við seinna höggið flaug handleggur Alec framhjá og Brian hallaði sér inn og sló Alec í miðjan brjóstkassann. Það leit ekki út fyrir að vera mikið högg en Alec missti þó andann og steig nokkur skref til baka.

"Enn og aftur," sagði Brian, "þú ert að slá eins og maður mundi sveifla hafnarboltakylfu. Ekki setja handleggina svona langt aftur áður en þú reiðir til höggs. Þú gefur allt of mikið til kynna með hreyfingunum þínum hvað þú sért að fara að gera auk þess sem svona hreyfingar hjálpa lítið sem ekkert við að landa góðu höggi."

"Hvað á ég þá að gera?"

"Sjáðu hvernig ég stend. Handleggir uppi, bognir, svo rétti ég bara út handlegginn, úlnliður beinn. Nógu hratt svo að andstæðingurinn geti ekki stígsporað sig undan, svo þeir verða annaðhvort að taka höggið eða loka á það."

"En þú stóðst ekki svona þegar ég var að slá til þín áðan," kvartaði Alec.

"Ég skildi eftir op til að sjá hvort þú reyndir að nýta þér það," svaraði Brian.

"Og ég gerði það ekki," andvarpaði Alec.

Brian hristi hausinn.

"Jæja til fjandans með þetta þá," sagði Alec, "ef þú ert bara að beita mig vettlingatökum og samt að stúta mér þá sé ég ekki alveg tilganginn."

"Það kæmi þér til góða að læra að berjast," sagði Brian

"Ég held bara áfram að gera eins og ég hef verið að gera og tek rafbyssuna með mér", svaraði Alec, "eitt vel miðað pot og andstæðingurinn er úr leik. Miklu betra en einhver handalögmál."

"Og þegar rafbyssan bregst þér eða þú glatar henni?" spurði Brian. Hann hefði eins getað sleppt því. Alec var nú þegar sestur fyrir framan sjónvarpið, með sjónvarpsfjarstýringuna í annarri og leikjafjarstýringu í hinni. Vonbrigði Brians voru áþreifanleg.

"Værirðu til í að sýna mér einhverjar snöggar og skítugar ábendingar?" spurði ég.

Alec þóttist reyna að bæla niður hlátur í 'Beavis og Butthead' stíl.

"Reyndu að sýna smá þroska Alec," sagði Brian, "Ef þú vilt hætta, gott mál, en ekki vera leiðinlegur." Hann leit á mig og leiftraði þessu drengslega brosi. Síðan byrjðuðm við.

Ég vissi að hann var að beita mig vettlingatökum en hann var samt helvíti harður kennari.

"Krepptu saman hnefana. Nei, ekki vefja þumalinn innan fingranna. Þú ert að fara að skaða sjálfa þig meira en þann sem þú ætlar að lemja. Þetta er betra. Reyndu núna að koma höggi á mig, allt í lagi?"

Ég reyndi að apa það eftir sem hann hafði verið að segja við Alec. Hendur upp, beygðar, og slá fram hnefunum snögglega. Hann greip hægri hönd mína með sinni vinstri.

"Sko, þú skalt reyna að gera tvo hluti öðruvísi. Stígðu inn í höggið svo líkaminn fylgi högginu eftir og gefi því meira afl ofan á aflið frá handleggnum. Í öðru lagi vil ég sjá þig lyfta vinstri höndinni þinni þegar þú lemur með hægri og öfugt. Ef ég sé möguleika mun ég reyna að banka í öxlina eða rifbeinin á þér, svo vertu tilbúin að bægja mér frá."

Mér leist ekkert allt of vel á hugmyndina en ég spilaði með. Ég sló, hann steig undan og sló í öxlina á mér. Hann sló greinilega ekki eins fast og hann gat - ég held hann hafi einungis slegið nógu fast og þurfti til að láta höggið vera vont og skila lexíunni heim, en ég fann skyndilega til með Alec.

Kennslan hélt áfram í þessum dúr. Brian staldraði ekki lengi við eitt gefið efni. Þegar ég átti erfitt með eitthvað þá tók hann fyrir aðra hluti sem bættu eða byggðu upp það sem ég átti í erfiðleikum með. Þegar mér mistókst í fimmta sinn að bægja frá svarhöggum hans í axlir og rifbein fór hann að tala um líkamsstöðu.

"Hvíldu þyngdina á táberginu."

Ég gerði það sem hann stakk upp á og sagði svo, "Mér líður eins og ég sé að fara að detta aftur fyrir mig ef þú slærð mig."

Hann beygði sig niður til að sjá fótastöðuna mína og sá að ég var með tærnar tveimur til þremur sentimetrum frá gólfinu til að sýna að ég væri hvílandi þyngdina á hælunum.

"Nei Taylor ekki hællinn. Tábergið." Hann lyfti upp sokkalausri ilinni og benti á bólstraða hlutann á milli tánna og fótbrúarinnar.

"Hvernig er þetta táberg?" spurði ég og lyfti upp ilinni á sjálfri mér og benti á eina berglaga hlutann á fætinum þar sem hællinn var, "Þetta er eini hlutinn sem lítur út eins og berg."

"Þið krakkar eru svo asnaleg," stakk Alec inní, án þess að líta til okkar. Brian gaf honum stutta störu yfir öxlina.

Við fórum úr líkamsstöðu, eftir að ráðleggingar Brians hjálpuðu mér að öðlast aukið jafnvægi, aftur yfir í sjálfsvarnir. Þaðan skiptum við yfir í huglæga hluti, bæði varðandi mig og andstæðinginn.

"Svo ég slæ eins og ég sé að miða hnefanum í gegnum andstæðinginn?" staðfesti ég.

"Rétt," sagði Brian, "í stað þess að bara ná snertingu þar sem hnefinn hittir líkamann."

"Hvað með þegar andstæðingurinn slær til mín?"

"Besta svarið? Ekki gefa honum færi á því. Vertu árásargjörn og haltu honum á hælunum. Ef hvorugt ykkar hefur fengið formlega bardagaþjálfun þá gefur það þér forskot. Hann á erfitt með að snúa við borðinu nema þú gerir mistök eða hann nær að lesa hvað þú sért að fara að gera áður en þú gerir það. Þess vegna verðurðu að skipta á milli aðferða. Hægri, vinstri, kýla, slá, olnbogi, hné, spörk og ef þú ert stærri og sterkari en viðkomandi geturðu reynt að snúa hann í jörðina. Með allt þetta samanlagt pressarðu á hann þar til hann er ekki í stöðu til að berjast á móti."

"Hefur þú fengið formlega þjálfun í einhverri bardagatækni?" spurði ég. Mig grunaði að hann væri það, þar sem hitt þýddi að kunnátta hans væri til komin af reynslu töluvert margra áfloga og ég sá hann ekki fyrir mér sem skaphund sem berðist án ástæðu.

"Eehh," sagði hann varnarlega, "Aðeins. Pabbi minn æfði box þegar hann var í herþjónustu, og hann kenndi mér smá þegar ég var lítill. Ég kynnti mér aðrar bardagaíþróttir sjálfur - Karate, Tae Kwon Do, Krav Maga - enn ekkert af þessu vakti sérstakan áhuga hjá mér. Ég entist bara nokkrar vikur eða mánuð í hverju þeirra. Ég kann nóg til að halda mér í formi, sem er nóg til að verða ekki undir gegn öllum sem eru ekki með svarta beltið í einhverju, sem er það sem skiptir mestu máli, held ég. Að halda í við harða bardagaíþróttamenn er full vinna, og þó þú gerðir það myndirðu rekast á fólk sem væri betra en þú, svo ég sé ekki tilganginn að ganga of langt með það."

Ég jánkaði.

Við fórum yfir helstu svæði til að ráðast á.

Brian benti á umrædda líkamshluta um leið og hann nefndi þá, "Augu, nef, gagnauga, haka og háls eru svæðin fyrir ofan öxlina. Tennur eða eyru ef þú getur slegið nógu fast. Ég get það, þú ekki."

"Eflaust ekki," svaraði ég. Ég móðgaðist engan veginn á hvernig hann sagði það. Hann var sterkari en ég og hafði því fleir möguleika á gagnárásum. Að spígspora í kringum þá staðreynd gerði hvorugu okkar gagn.

"Fyrir neðan axlir, þind, nýru, nári, hné, rist, tær. Olnboginn getur verið viðkvæmur ef þú nærð honum rétt," hann tók í vinstri úlnliðinn á mér og hægri öxlina, sneri upp á úlnliðinn og bankaði varlega með hnénu í olnbogann á mér. Ég sá alveg fyrir mér að hann hefði getað skaðað og jafnvel brotið olnbogann á mér ef hann hefði gert þetta af fullum krafti. Hann hélt áfram, "En miðað við mína reynslu er sjaldnast þörf á slíku fantabragði og því ekki mikilvægt að æfa sig eitthvað sérstaklega í því."

Það var svolítið óþægilegt að heyra Brian tala um hvernig best væri að brjóta manneskju. Ég sá hann fyrir mér sem fínan gaur ef ég leiddi hjá mér starfsvettvang hans.

Ekki alveg óviljandi breytti ég umræðuefninu, "Ég var að hugsa um að fjárfesta í vopni fyrir nána bardaga. Þegar ég stóð gegn Lung voru hnefahögg vitagagnslaus og ég óskaði þess heitt að vera með hníf eða sveðju eða eitthvað. Veit svosem ekki hvor jafnvel það hefði hjálpað eitthvað gegn brynvörðum líkamanum hans, eða þú veist ..." Ég afvegaleiddist.

Brian kinkaði kolli, "Hljómar skynsamlega. Þú hefur ekki úr miklum líkamsstyrk að moða fyrir ofan mitti, og ég er ekki að reyna að hljóma ókurteis."

"Ekkert mál. Ég reyndi að venja mig á reglubundnar armbeygjuæfingar en ég varð leið á því mjög fljótt. Þegar ég hleyp þá er ég í það minnsta að ferðast á milli staða og sjá hluti, landslag og fleira."

"Satt, armbeygjur verða fljótt leiðinlegar. Sko, stjórinn er duglegur að útvega okkur tæki og vopn. Lisa er sú sem talar við hann, hún er að ræða við hann í þessum töluðu orðum satt að segja. Nefndu við hana ef þig vantar eitthvað vopn eins og þú nefndir. Í gegnum stjórann verða þessir hlutir líka órekjanlegir svo ef góðu gæjarnir komast yfir vopnið geta þeir ekki rakið framleiðslunúmer eða þess háttar yfir í hvar það var keypt og af hverjum."

Sú staðreynd að Lisa var að tala við stjórann þeirra gerði mig skyndilega mjög forvitna. Að því sögðu sá ég ekki fyrir mér að geta farið og reynt að hlera hvað hún væri að segja án þess að líta tortryggilega út. Í staðinn, þar sem Lisa var of langt í burtu til að ég gæti heyrt í henni ákvað ég að nota tækifærið og spyrja, "Svo hver er eiginlega stjórinn okkar?"

Brian og Alec litu á hvor annan. Þegar þeir sögðu ekkert strax velti ég fyrir mér hvort ég hefði verið gengið of langt. Var ég of hnýsin?

"Ég vissi að það hlyti að koma að því að þú myndir spyrja," sagði Brian, "málið er, við vitum það ekki."

"Ha!?" svaraði ég, "Erum við með nafnlausan bakhjarl?"

"Það er virkilega fjári skrýtið já," sagði Alec á meðan hann hamaðist á leikjafjarstýringunni, "Búmm! Þrefalt höfuðskot!"

"Alec, reyndu að halda einbeitingu," andvarpaði Brian, með tón sem gaf til kynna að hann gerði ekki ráð fyrir því að Alec væri einu sinni að hlusta á hann.

Alec kinkaði kolli án þess að líta frá skjánum, hann bætti við, "Það er skrítið en það er svo margt gott við það fyrir okkur, fríar mánaðargreiðslur, gott teymi, tengiliðir, aðgengi að öllu sem við þurfum og þess háttar, og í raun engir gallar."

"Lisa veit hver hann er held ég," nöldraði Brian, "en hún segir að þegar hún gekk til liðs við Undersiders hafi hún gert samkomulag um að ræða málið ekki. Ég er ekki viss hvort það þýði að hún hafi hitt hann eða hvort það hafi haft meira með kraftinn hennar að gera, ef hún kæmist að því hver hann væri í gegnum hann."

"Ég er semsagt að skilja þetta rétt," sagði ég, "þessi einhver safnar ykkur öllum saman og stofnar Undersiders teymið, greiðir ykkur mánaðarlaun og hvað? Biður ekki um neitt í staðinn?"

Brian yppti öxlum, "Hann biður okkur að vinna verkefni, en oftast eru það hlutir sem við myndum hvort eð er gera, og ef við segjum nei gerir hann ekki mál úr því."

"Hverskonar verkefni lætur hann okkur vinna?" spurði ég.

Rödd Lisu rétt fyrir aftan mig skaut mér skelk í bringu, "Verkefni eins og þetta. Klæðið ykkur í sokka kæru strákar og stelpur því við erum að fara að ræna banka."

---

[Fyrri hluti](Ormur-03.01-Æsingur.md) - [Næsti hluti](Ormur-03.03.md)