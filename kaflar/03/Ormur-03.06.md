### Æsingur 3.6

"Líttu á þetta sem leik," sagði Lisa, "Útgáfu af löggu og bófa leik með mikið undir."

Stanslaus úrkoman dundi á sendibílnum sem Lisa ók. Rigningin yfirgnæfði allan hávaða frá umferðinni í kringum okkur og takmarkaði sýn okkar á umhverfið í kring innan úr bílnum, bíllinn var hálfpartinn eins og eyja í miðri umferð miðbæjarins. Umferðateppa hafði myndast, svo slæm að stöku sinnum setti Lisa sjálfskiptan sendibílinn í stöðugír og drap á honum. Til að drepa tímann hafði ég spurt Lisu hvers vegna ekki var flett ofan af sumum illmennum sem náðust, og ég hafði greinilega rekist á eitt af hennar uppáhalds umræðuefnum. Ég hugsaði með mér að það var gott að hún var í stuði til að tala vegna þess að ég var það alls ekki.

"Ég held," byrjaði ég, "að þetta sé töluvert nær alvöru löggu og bófa en einhverjum leikskólaleik."

"Nei nei. Hlustaðu á mig. Fullorðið fólk hlaupandi um klætt í búninga? Skáldandi upp þykjustunni nöfn á sig og aðra? Þetta er fáránlegt og við vitum að þetta er fáránlegt, jafnvel þó við viðurkennum það almennt ekki. Það eru skikkjur eins og ég og þú, sem förum á stjá í búningunum okkar og höfum gaman. Kannski höfum við einhverjar stefnur eða markmið, en í lok dagsins snýst þetta að mestu um að krydda tilveruna, fá smá útrás og lifa öðru lífi. Svo eru það klikkhausarnir. Þau sem eru með eitthvað laust í kollinum á sér, mögulega hættuleg ef þau hafa ekkert til að halda aftur af sér. Fólkið sem tekur þessu öllu of alvarlega, og þau sem þú vilt ekki lenda upp á kant við, jafnvel þó þau hefðu enga krafta. Lung, Oni Lee, Heartbreaker," hún þagnaði í smá, "Bitch."

Ég jánkaði.

"Og svo eru skrímslin. Virkilega hættulegu andskotarnir, sem eru varla mannlegir lengur, ef yfir höfuð. Meðlimir Slaughterhouse Nine, Nilbog-"

"Endiboðarnir," bætti ég við.

Lisa þagnaði, "Akkúrat. En þú verður að átta þig á, níutíu prósent af öllu skikkjufárinu sem er í gangi? Tilheyrir fyrsta hópnum. Fullorðið fólk í búningum sem spilar harðkjarna snertilöggu og bófa með stórskemmtilega krafta og önnur leikföng. Þetta hugarfar á við um fólk án krafta líka. Eins og ég sé það, að vera með teymi ofurhetja á einhverjum stað eins og í einhverri borg er svolítið eins og að vera með íþróttalið. Fólk finnur til löngunar að hvetja þau áfram eins og klapplið íþróttaliða, þau skapa vinsælt afþreyingarefni sem snýst ekki um styrjaldir eða vatnskreppu eða eitthvað álíka niðurdrepandi, þau skapa söluvörur fyrir ferðamenn ... allt góðláta hlutir sem ríkisstjórnin elskar. En hvaða fjör er að vera með lið ef það hefur enga andstæðinga?"

"Sem er þar sem við komum inn," stakk ég inn, giskandi hvað hún væri að fara með þessu.

"Nákvæmlega. Þegar öllu er á botninn hvolft? Við erum ekki að neinu ráði að valda einhverjum harmleikjum. Eignatjón, þjófnaður. Stöku óbreyttur borgari kannski slasast ef hann er ekki nógu snöggur að koma sér undan. En tryggingafélögin dekka svoleiðis og fólk situr ekki eftir verr statt en áður. Eignatjónið er dekkað og þau fáu slösuðu eignast góða sögu að segja við kaffivélina. Borgin fær tekjur á óbeinan hátt, frá merkjavarningi, ferðaþjónustu og auknum lífsgæðum sem fylgja því að vera spennandi borg."

"Í samanburði við suma geðveikina og skrímslin þarna úti þá er nánast hagur borgarinnar að halda okkur í umferð. Eins og ég sé það erum við hvorki betri né verri en hinir svokölluðu góðu gæjar. Við stöndum frammi fyrir meiri áhættu þegar upp er staðið, með möguleikann á fangelsisvist og meiri hættu á líkamsmeiðingum, en við fáum líka betri útborgun. Við einfaldlega völdum veginn með meiri áhættu og meiri umbun."

"Ég er ekki viss," sagði ég rólega, "um að ég sé að kaupa þetta hjá þér."

"Ekki það? Hvers vegna senda yfirvöld þá ekki fólk eins og Über beint í Birdcage fangelsið eftir réttarhöldin yfir honum, eins og þau eru að fara að gera við Lung? Skemmtilegu og tiltölulega skaðlausu illmennin fá reglulega að dúsa um stund í fangaklefa, þau sleppa iðulega út áður en réttarhöldin ná að klárast og eltingarleikurinn hefst að nýju. Jújú, það er þriggja slátta mjög-alvarlegra-brota reglan, þú ferð yfir þá línu og þú endar á endanum í Birdcage fangelsinu, en fólkið við stjórnvöllinn verður líka að viðhalda einhverri mögulegri afneitun á því hvernig hlutirnir raunvörulega virka."

Ég efaðist um að það væri nein góð leið fyrir mig að rífa niður kenningar Lisu án þess að vera of augljós varðandi mín raunvörulegu sjónarmið um málið. Ég þagði bara og handlék nýja hnífinn minn í höndunum. Beint frá nafnlausa "stjóranum" okkar, hann var með rúmlega sex sentimetra langt blað og rifflað handfang með þremur samhverfum inndráttum hvoru megin fyrir aukið grip. Samkvæmt Lisu var blaðið nógu sterkbyggt til að hægt væri að nota það sem lítið kúbein, ef mér dytti það í hug. Útvíkkanlegu barefliskylfunni hafði ég komið fyrir í lagskiptu hryggjarbrynjunni við hlið piparúðans.

"En alvöru sönnunargögnin fyrir 'löggu og bófa' kenningunni minni," hélt Lisa áfram, "eru viðbrögðin sem við sjáum þegar einhver fer vel yfir strikið. Þú veist hvað ég er að tala um, þú hefur heyrt um það gerast. Einhver finnur út hver önnur skikkja er í raun og veru, ræðst gegn fjölskyldu hennar. Eða skikkja sigrar aðra skikkju í bardaga og ákveður að fallinn andstæðingurinn sé ekki í stöðu til að segja nei ef sigurvegarinn er graður? Svona hlutir fréttast, og skikkjusamfélagið ræðst gegn viðkomandi skítseyði. Verndandi óbreytt ástand, haldandi leiknum á lofti. Beiskir óvinir kalla til vopnahlé, allir taka höndum saman, greiðar í skiptum fyrir greiða og allir gera sitt bölvans besta til að koma höndum á kvikindið."

"Eins og við gerum með Endiboðana," sagði ég. Ég slíðraði hnífinn.

"Heilagur fjandi," sagði Lisa og sló í hliðina á stýrinu. Ef við hefðum verið á ferð var allt eins líklegt að hún hefði neglt á bremsuna til að leggja áherslu á orðin. Umferðin var við að byrja að hreyfast aftur, svo hún kveikti aftur á bílnum og setti hann í gír, "Tvisvar ertu búin að minnast á Endiboðana á jafn mörgum mínútum. Þú ert viljandi að vera andlega niðurdrepandi. Hvað er í gangi?"

Ég starði út um gluggan á miðbæjarlíf Brockton Bay, hundruð fólks klætt í regnstakka og með regnhlífar, nokkrir ævintýragjarnir einstaklingar voru á harðahlaupum á gangbrautinni haldandi ýmist skjalatösku eða dagblaði yfir höfði sér til að forðast að blotna of mikið á leið sinni til vinnu eða í hádegismat.

Það var erfitt að tala við Lisu, eins mikið og mér líkaði við hana sem persónu. Mér leið eins og ég væri að labba í gegnum jarðsprengjusvæði. Ef ég segði eitthvað, gæti það veitt henni púsluspilið sem hana vantaði til að átta sig á mér? Ég hafði verið heppin hingað til, en að vera gjörsamlega háð heppni var ömurlegt. Ég treysti á að ég næði að halda uppi leyniaðgerðinni minni áfram, hvort sem það var vegna þess að ég naut hins tímabundna félagsskapar Brian, Lisu og Alec, eða vegna þess að ég vildi koma Grue, Tattletale, Regent og Bitch í járn og fangaklefa og sýna Armsmaster að hann hefði rangt fyrir sér. Ég var meðvituð um hversu þversagnarkenndar þessar tvær ástæður voru.

En akkúrat núna, mögulega í fyrsta skiptið síðan Bitch sigaði hundunum sínum á mig, leið mér sárlega utangarðs hvað varðaði dýnamík hópsins. Við vorum að fara að ræna banka og ég var sú eina sem fann til sektarkenndar með það, líklega sú eina í hópnum með verulegar áhyggjur af öryggi aðstandenda og gísla.

Svo var það þetta með að Armsmaster sagði að tveir meðlimir Undersiders teymisins væru morðingjar og efinn sem nagaði mig varðandi það og hálfpartinn spillti öllum samskiptum sem ég átti við þau öll. Þegar ég brosti vegna brandara sem Alec sagði, var ég kannski að hlæja að brandara sögðum af morðingja? Mér líkaði vel við Brian, en nú var ég lítandi til baka á hvernig hann hefði lýst hvernig best væri að taka andstæðinga úr leik í bardaga á frekar grimmilegan máta, ég velti fyrir mér hvort hann hefði einhverntímann gengið skrefinu lengra og rifið einhvern úr hálsliðnum. Það var ekki heldur erfitt að ímynda sér að eitt af leyndarmálunum sem Lisa geymdi væri morð. Mér fannst eins og öll samskipti við þau væru sýkt og ég gat ekki spurt neitt þeirra spurninga sem gætu slegið á grunsemdirnar sem mölluðu í huga mínum.

En að segja ekkert núna mundi einungis auka líkurnar á að henni fyndist ég tortryggileg og ef hún mundi einbeita sér að mér með kraftinum sínum efaðist ég um að leyniaðgerðin mín færi fram hjá henni. Ég játaði með hálfsannleik, "Ég lenti í deilum við ónefndan aðila í gærkvöldi. Ég held að það hafi verið gagnkvæm vonbrigði, ýmislegt var sagt sem hefði betur verið látið ósagt, særandi. Ég hugsa að ég sé smá reið yfir því og sjálfstraustið mitt er örlítið laskað."

"Æ, þessi aðili getur farið í rassgat," sagði Lisa. Ég brást við með að lyfta annarri augabrúninni.

Hún hélt áfram, "Sjáðu til, ég þekki þig. Hvort sem þú trúir mér eða ekki þá líkar mér vel við þig. Hef gert það alveg frá því ég sá þig á húsþakinu gegn Lung. Þú veist hvernig við hræðumst hið óþekkta? Sko, ég veit hluti, það er allur minn leikur, og þessi mannfjandi er einn af fáu fólki sem virkilega hræðir mig. Þú, Taylor, stóðst upp gegn honum."

Á vissan hátt kannski. Hvernig ég mundi eftir þessu þá hafði ég verið vöðluð upp í fórsturstellingu þegar þau fjögur höfðu komið mér til bjargar. Ég leiðrétti hana ekki.

"Svo þessi strákur eða stelpa sem kom þér svona úr jafnvægi? Ég segi til fjandans með viðkomandi. Sú manneskja þekkir þig greinilega ekki og veit ekki hvers þú ert megnug."

Ég hefði stöðvað mig ef ég hefði getað það, en kaldhæðnin í því sem hún sagði var of mikil. Ég glotti, lítandi út um gluggann til að fela svipbrigðin frá Lisu.

"Ég sá þetta. Ekki reyna að telja þér trú um að ég hafi ekki séð þetta. Svo ég hef náð að hrista doldrungann úr þér. Gott. Líttu nú aðeins vinstra megin við okkur."

"Hver notar orð eins og doldrunga lengur?" hugsaði ég upphátt samhliða því að ég hlýddi fyrirmælum hennar. Hún svaraði mér með léttu flissi.

Þegar ég áttaði mig á hvað ég var að horfa á, í gegnum ausandi rigninguna og umferðina, kyngdi ég hart. Þetta var yfir tólf hæða steinsteypt háhýsi, með kastalavirki á þökum og svölum, óhugnarlegar ufsagrýlur á hinum ýmsu hliðum og járnteina fyrir öllum gluggum. Aðalinngangurinn var með stórar steintröppur fyrir framan, svolítið eins og á stóru dómshúsunum, með styttur af prjónandi hrossum með mikið flagsandi fax sitthvoru megin við tröppurnar. Nafnið var greipt í steinvegginn fyrir ofan aðalinnganginn. Brockton Bay Central Bank. Rammgerður kastali.

"Eftir tæpan hálftíma eða svo verðum við á leið burt héðan, tugþúsundum ríkari en þegar við komum, með adrenalínið flæðandi í æðum okkar," hvíslaði Lisa svo ég rétt svo heyrði, "Segðu mér nú. Sérðu það fyrir þér?"

Ég gat ekki sagt það.

"Já," reyndi ég.

"Lygari," sagði hún. Svo blikkaði hún mig, "Það er allt í lagi. Eftir klukkutíma verðurðu veltandi þér upp úr fjalli af peningum og hlæjandi yfir því hversu svartsýn þú varst. Ég lofa."

Lisa ók sendibílnum neðar í götuna og beygði inn á bílastæði starfsmanna fyrir aftan veitingastað. Þegar hún bakkaði í bílastæðið þannig að bíllinn sneri í átt frá bankanum dró ég fram grímuna mína. Lisa gerði það sama og eyddi svo nokkrum sekúndum í að setja svarta andlitsmálningu í kringum augun svo svarti liturinn blandaðist saman við grímuna hennar. Ég hafði ekkert slíkt fyrir stafni, ég horfði taugaóstyrk í baksýnisspegilinn. Það leið eins og heil eilífð, en var líklega bara mínúta, áður en Brian lagði öðrum sendibíl í húsasund sem lá að bílastæðinu. Hann lagði bílnum hálfa leið í gegnum sundið, þvert svo að enginn annar bíll kæmist þar í gegn.

Þegar ég opnaði hurðina og steig út í grenjandi rigninguna náði ég rétt svo að segja orðin án þess að svelgjast á þeim, "Förum að ræna banka."

Lisa glotti.

---

[Fyrri hluti](Ormur-03.05.md) - [Næsti hluti](Ormur-03.07.md)