*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#Fyrirvari)*

### Æsingur 3.7

Grue var þegar stiginn út úr ökutæki sínu og hálfnaður til okkar þegar Tattletale og ég höfðum lokað hurðunum á sendibílnum. Hann var með kraftinn sinn virkan, myrkur flæddi rólega út frá líkama hans. Það virtist setjast í búninginn hans, leðursamfestingurinn sást ekki lengur sökum myrkurs sem huldi Grue og hjálminn hans, hann leit orðið út eins og lifandi skuggi. Brian hafði sýnt mér hvernig hlífin á hjálminum var með loftgöt við brúnirnar til að beina áhrifum kraftsins hans um hliðarnar og toppinn á hjálminum, þannig að hlífin var ekki hulin. Það var ekki að hann gæti ekki séð í gegnum myrkrið sitt - hann gat það. Hann hafði útskýrt að loftgötin voru þarna svo hann gæti haft svartar hauskúpu útlínurnar sýnilegar, hauskúpan leit út fyrir að fljóta á einhverskonar alsvörtu myrkri í hálfgerðri mannsmynd. Þegar hann hefði pening aflögu hafði hann sagt mér að hann ætlaði að fá sér meira fullbúinn búning gerðan fyrir sig á svipaðan máta, til að líta ennþá skuggalegri út.

"Við skulum flýta okkur." Röddin hans bergmálaði, ómaði, með tómleika í hljóðinu, eins og eitthvað framandi og langt í burtu. Hann var að nota kraftinn sinn til að leika sér með hvernig röddin hans hljómaði, "Tattletale, sjáðu um hurðina. Bug, með mér."

Ég rölti með Grue aftur að sendibílnum sem við Lisa komum á. Grue tók í handfangið á rennihurðinni á hlið sendibílsins og dró hana upp, síðan stökk hann undan í flæmingi þegar innihaldið flæddi út.

Ég hló við að sjá þetta skuggalega ofurillmenni hrökkva gjörsamlega í kút. Ég hafði brimfyllt sendibílinn, fyrir utan bílstjóra og farþegasætin, af pöddum. Þegar hliðarhurðin opnaðist flæddu þær fram í haug á blautu malbikinu fyrir neðan hurðina.

"Ertu með nógu margar?" Rödd hans bergmálaði. Mér fannst ég mögulega skynja kímni eða kaldhæðni í röddinni hans, en það var erfitt að greina það sökum áhrifa kraftsins hans á hana.

Ég brosti bakvið grímuna, "Vonum það."

Fyrr um morguninn höfðum við ekið um hverfi borgarinnar og ég safnað saman þessum pödduher. Það kom á óvart hve margar pöddur voru í borginni, huldar sjónum. Á öllum svæðum borgarinnar gat ég iðulega dregið fram tugi þúsunda padda, innan úr veggjum, holræsum, geymslum, grasflötum, trjám og jafnvel af svæðum sem maður hefði haldið að væru of hrein eða of mikið notuð til að hafa einhverjar trítlandi hrollvekjur liggjandi í leyni. Og það tók mig einungis örfáar mínútur.

Þetta voru þó ekki bara pöddur sem ég gat dregið fram á nokkrum augnablikum. Aksturinn um borgina hafði gert mér kleift að vera vandlát. Þetta voru pöddur í betri kantinum, nógu snöggar til að fylgja mér á hlaupum, eða vera fluttar af pöddum sem gátu það. Meira en það, meirihluti þeirra voru harðgerðar gerðir eins og stærri margfætlur, kakkalakkar og bjöllur, eða tegundir færar um að stinga og bíta, býflugur, geitungar, maurar og ýmsar gerðir bítandi svartfluga fylltu bróðurpartinn af því hlutverki. Í lokin til að ýkja fjölda þeirra hafði ég safnað saman mölflugum, húsflugum, mýflugum og moskítóflugum, þær voru ekki mjög nothæfar til árása en það var auðvelt að finna þær og það var hægt að nota þær til að afvegaleiða óvininn eða magna út fljúgandi sveimið.

Það var í kringum tíu rúmmetra rými aftan í sendibílnum. Tattletale hafði sagt mér það. Þegar pöddunum hafði verið pakkað nógu þétt saman án þess að þær skemmdu hvora aðra eða tækju að flæða ofan í framsætin var þetta orðinn ótrúlegt magn skordýra. Ég kallaði þau út úr sendibílnum og fylgdist með á meðan pöddumassinn virtist aukast á meðan þær dreifðu úr sér.

Við hittum aftur Tattletale við hliðardyr bankans. Ég varð að viðurkenna að ég dáðist að þeirri miklu breytingu sem búningurinn hennar gerði á henni. Eða kannski var það meira það að þegar hún var Lisa lagði hún mikið á sig til að líta út fyrir að vera allt önnur manneskja en Tattletale persónan hennar var. Gríman hennar var ekki stór, hún huldi svæðið í kringum augun hennar, augabrýrnar, hluta nefsins og náði aðeins niður á kinnbeinin, freknurnar kringum nefið sáust ekki, hún náði einhvernveginn að láta útlínur andlitsins virðast öðruvísi en þær voru í raun. Hárið hennar var frjálst, orðið vel blautt í hellidembunni, en þegar hún var 'Lisa' var hún alltaf með hárið annaðhvort í tagli eða fléttað. Búningurinn hennar var þröngt sniðinn að útlínum hennar, perlaður af regndropum, lavender fjólublár með svörtum útlínum yfir bringuna og niður meðfram höndum, síðu og fótum. Á brjóstkassanum var mynd af stílfærðu auga sem sást betur í myrkri sökum þess hve litur augans var nálægt svarta litnum undir því. Þétt vasabelti með fjölda vasa og pyngja sat skávallt yfir mjaðmirnar hennar.

Regent stóð á verði nokkra metra í burtu. Miðað við það sem ég sá á meðan við undirbjuggum okkur þá var búningurinn hans nokkuð blekkjandi. Hann var með sömu hvítu grímuna og silfurkórónuna en hann hafði sýnt mér hvernig gríman var að innanverðu með frauð þéttmótað að andlitinu hans nema í kringum munninn svo hann gæti talað án þess að hljóma þöglumæltur. Hann var klæddur í þessa víðu hvítu skyrtu sem faldi alveg þéttsniðna skothelda vestið sem hann var í innan undir. Hann stóð og hringsneri valdasprotanum sínum í fingrunum. Sprotinn var ekki bara skraut - kórónan á enda sprotans var víst með tvær elektróður byggðar inn í tindana, sem tengdust rafbyssunni sem var byggð inn í spjótið. Þetta snerist allt um að líta villandi út, sprotinn leit sakleysislega út og hann sjálfur virtist frekar varnarlaust klæddur.

"Brunaútgangurinn að aftan er læstur með stafrænu lykilorði," útskýrði Tattletale á meðan hún hallaði sér að takkaborðinu og starði á það, "allt starffólkið hefur númerið til að komast inn ef þeir þurfa, en það gerist sjaldan vegna þess að þegar hurðin er opnuð fara fjöldi viðvörunarkerfa í gang. Það lykilorð er auðvelt. Það sem er meira áhugavert og starfsfólkið veit ekki einu sinni af er að einstaka skikkjur og SWAT teymi hafa sérstaka kóða sem þau geta notað ef þau þurfa að komast inn hljóðlaust án þess að nokkurt öryggiskerfi fari af stað. Til að gera það slærðu inn venjulega númerið, 3-7-1, en þú heldur einum niðri áfram og ýtir svo niður kassanum og stjörnunni niður á sama tíma ... Voila. Prófaðu það."

Grue tók í hurðina og hún opnaðist. Við biðum í spennudrungna stund eftir að heyra viðvörunarbjöllur fara í gang, en ekkert gerðist. Tattletale glotti, "Hvað sagði ég?"

Grue gaf merki, og Regent ásamt Bitch með hundana sína þrjá komu til okkar. Hundarnir voru á stærð við litla smáhesta, hold þeirra hafði bólgnað upp og stækkað það mikið að skinn þeirra höfðu rifnað upp. Það sást í vöðva og bein í stækkandi rifunum og hvor tveggja leit ekki út fyrir að vera líffræðilega eðlilegt. Breytingin var nógu hæg svo að ekki var hægt að sjá hana augljóslega með að horfa horfa á hundana, en ef þú leist í burtu og aftur á þá aðeins seinna gastu séð að þeir voru að stækka, beinin við axlirnar lengri, augun dýpri og svo framvegis. Broddar, sporar og einskonar beinbrynja uxu fram þar sem bein stóðu nálægt skinninu. Minnsti hundurinn - Angelica, held ég að Rachel hafi kallað hana - var kominn með rófu sem tvöfalt lengri en eðlilegt mátti þykja og hún virtist umvefjanleg, hinir tveir hundarnir voru að stækka álíka hratt. Rófurnar litu út eins og einhver hefði rifið út par af mannahryggjum með tægjur af kjöti hangandi utan á þeim, skeytt þeim saman og fest aftan í hundana.

Bitch var sjálf bara í jakka með loðdýrakraga og með ódýra bolabíts plastgrímu. Hundarnir höfðu verið aftur í hinum sendibílnum og Bitch hafði notað kraftana sína á þá á leiðinni hingað á meðan Brian ók. Þegar hún fékk að gera breytinguna hægar varð það til þess að hvorki hún né dýrin yrðu tímabundið úrvinda eftir umbreytinguna, sem gat gerst ef hún neyddist til að framkvæma umbreytinguna í flýti á staðnum.

Við lögðum leið okkar inn gang bakatil á jarðhæð bankans, með hundana hennar Bitch á undan okkur og pöddurnar mínar á eftir. Klukkan var farin að tifa frá því við lögðum sendibílunum fyrir aftan veitingastaðinn, það var tímapunkturinn þar sem fólk gat séð að eitthvað undarlegt var í gangi. Núna þegar við vorum komin inn var einhver að fara að komast að því á hverri stundu.

Á þessu augnabliki voru miklar líkur á að einhver öryggisvörðurinn með augun á öryggismyndavélum hússins væri búinn að sjá okkur og hringja í neyðarlínuna og tilkynna glæp í bígerð af grímuklæddum glæpamönnum. Ef Tattletale hafði rétt fyrir sér var Protectorate deildin of langt í burtu til að geta mætt á svæðið, svo Wards deildin yrði kölluð til. Við höfðum fimm til tíu mínútur áður en hetjurnar yrðu á leiðinni hingað.

Í hvert sinn sem við fórum framhjá herbergi athuguðum Grue, Regent og ég það gaumgæfilega. Nokkur fyrstu herbergin voru tóm, en þegar við nálguðumst eitt herbergi tók einn hundurinn eftir einhverju og Grue lyfti hönd sinni og fyllti herbergið af myrkri. Örskömmu síðar kom hann út úr herberginu með snúið upp á handlegginn fyrir aftan bak á manni rétt yfir þrítugu klæddan í grá jakkaföt. Ég tók ekki einu sinni eftir því að Grue hafði farið inn í herbergið til að byrja með.

Í næsta herbergi greip Regent annan gísl. Ég sá glytta í manninn, gráleitt þykkt hár og klæddur í bleika kjólaskyrtu en ekki í jakka, starandi á okkur með galopin augun. Hann opnaði munninn, líklega til að kalla á hjálp, en það var eins og honum svelgdist á einhverju og hann fór að hósta og kúgast í staðinn. Í kjölfarið féll hann í gólfið. Hann reyndi að standa upp aftur en olnboginn sveik hann og hann féll aftur í gólfið. Á meðan hann barðist við að standa upp strunsaði Regent inn í herbergið með útlítandi letilegri framkomu, greip í hálsmálið á honum og fleygði honum fram á gang til okkar. Sigraður gekk maðurinn í bleiku skyrtunni til okkar og sameinaðist hinum starfsmönnunum sem við höfðum tekið til fanga en sagði ekkert.

Við fórum einungis framhjá svona rúmlega tólf skrifstofum, en mér leið eins og þær hefðu verið þrisvar sinnum fleiri. Grue var beittur, lítandi í hvert herbergið á fætur öðru ásamt því að fylgjast með hættu framundan á meðan Regent fylgdist með herbergjunum til hægri við okkur. Það þýddi að ég fylgdist með herbergjunum til vinstri ásamt því að fylgjast með pöddusveimnum að aftan. Í hvert sinn sem ég leit inn í rými, mötuneyti eða fundarherbergi vonaði ég innilega að það væri mannlaust. Ég vildi ekki bera meiri ábyrgð á þessu en ég þyrfti að gera.

Þegar ég sá að síðasta skrifstofan var mannlaus var mér svo létt að ég gleymdi næstum hlutverki mínu í næsta fasa aðgerðarinnar.

Við komum inn í anddyri bankans og hundarnir hennar Bitch stukku inn í rýmið. Þeir voru martraðarefni, geltandi, urrandi og hristandi sig þannig að það slettust bitar af feldi og blóði samhliða því að þeir stækkuðu skyndilega meira. Í andartak sá ég eitthvað um þrjátíu viðskiptavini og kannski sex starfsmenn bankans, svo slokknuðu ljósin. Grue beitti kraftinum sínum og og rýmið fylltist af myrkri, öskrin og ópin í fólkinu drukknuðu á örfáum sekúndum. Við stóðum í dyragættinni inn í anddyri bankans og það var bara fullt af engu þar sem afgreiðslan hafði verið.

"Komið að þér, fröken Bug," sagði Tattletale og rétti fram höndina og lagði á öxlina á mér.

Ég lokaði augunum. Með andlegri skipun flæddu pöddurnar mínar inn í rýmið úr ganginum fyrir aftan okkur, fljúgandi og skríðandi, undir og í kringum okkur, þær dreifðu sér um rýmið. Ég meðtók hverja manneskju í herberginu þegar nokkrar pöddur lentu á hverju og einu þeirra. Ég eyddi fimm sekúndum í að ganga úr skugga um að ég hefði fundið alla og mundi skyndilega eftir starfsmönnunum sem við höfðum komið með úr skrifstofunum baka til. Hópur padda kom til baka úr myrkrinu og struku mig á leið sinni inn ganginn til að setjast á starfsmennina.

"Búin," sagði ég.

Grue sveiflaði höndunum sínum fram, og myrkrið leystist upp. Við gengum inn í rýmið saman í hóp. Maðurinn í bleika bolnum og yngri maðurinn hrundu í gólfið þegar við gengum inn. Væntanlega Regent að verki. Sumstaðar var myrkur Grue enn til staðar, fyrir hurðum og gluggum, en herbergið varð annars bjart á skotstundu, einungis upplýst af inniljósunum. Allir nema við lágu í gólfinu, felandi sig bak við skrifborð eða krjúpandi úti í hornum. Tveir af hundunum hennar Bitch stóðu fyrir framan aðalinnganginn, sá minnsti stóð fyrir framan hvelfingarhurðina. Allir hundarnir þrír voru nú orðnir á stærð við bíl.

"Fimmtán mínútur," kallaði ég yfir herbergið, með hjartað í hálsinum, "við verðum ekki lengur en það. Verið kyrr, verið hljóð, við verðum farin innan fimmtán mínútna. Ykkur verður frjálst að svara spurningum lögreglunnar og sinna svo restinni af deginum ykkar. Þetta er ekki sjónvarpsþáttur, þetta er ekki bíómynd. Ef einhver er að hugsa um að leika hetju, trúið mér þegar ég segi að það borgar sig ekki. Þið munuð bara skaða ykkur sjálf og aðra í kringum ykkur."

Ég lyfti upp höndinni, með fingur útréttan, kunnulega könguló sat á endanum, "Ef þið eruð að hugsa um að hlaupa, hringja eða að reyna að stöðva okkur, þá er þetta góð ástæða til að endurhugsa það. Þessi litla elska og hundruð systra hennar sem ég kom með mér í bankann eru undir minni fullkomnu stjórn." Ég lét köngulóna stinga sér af fingrinum, hangandi í þræði, til sýnis.

"Þessi könguló er svarta ekkjan. Eitt bit getur verið nóg til að granda fullorðinni manneskju, eða láta fólk falla í dá. Ef þið hreyfið ykkur, talið, reynið að finna eða drepa köngulærnar sem ég hef komið fyrir á líkömum ykkar, í fötum ykkar, jafnvel hári? Ég mun vita það samstundis, og ég mun skipa þeim að bíta þá sem hreyfa sig, oft."

Ég þagði til að láta fólk meðtaka það sem ég hafði sagt. Ég leit yfir herbergið. Um fjörutíu manns. Ég sá fullorðinn mann með tár rennandi niður kinnina. Táningsstelpa með freknur og brúnt krullað hár starði á mig með hrárri andstyggð í augnaráði sínu. Við eitt afgreiðsluborðið var eldri bankastarfsmaður skjálfandi eins og lauf í vindi.

Ég að taka gísla svona? Það hafði verið mín eigin hugmynd, guð hjálpi mér. Eins hræðileg og hún var þá var hún nauðsynleg. Það versta sem gat gerst var ef einhver óbreyttur asni innan veggja bankans reyndi eitthvað glæfrabragð gegn okkur sem yrði til þess að hann eða aðrir gíslar slösuðust eða týndu lífi. Ég gat ekki látið það gerast, ég var tilbúin að gera allt sem í mínu valdi stæði til að afstýra því. Ef það héldi þeim þegjandi og kyrrum fyrir þá var ég tilbúin að ógna, hræða og skelfa þau.

Þegar ég sá áhrifin sem þessi aðgerð mín hafði á fólkið hérna fór mér að finnast réttlætingin fyrir henni ansi þunn.

Ég færi líklega til helvítis fyrir þetta.

---

[Fyrri hluti](Ormur-03.06.md) - [Næsti hluti](Ormur-03.08.md)