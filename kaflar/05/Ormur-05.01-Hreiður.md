*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

## Kafli 5 - Hreiður

### Hreiður 5.1

Staðurinn var óáberandi. Eins og hver annar staður í þessari löngu götu og hann hvarf inn í fjöldann. Allt var í niðurníðslu. Fyrir hverja verslun eða veitingastað sem þú fórst fram hjá gastu einungis giskað á hvort staðurinn væri enn í rekstri eða ekki.

Kráin var með skilti sem á stóð 'Somer's Rock'. Það voru járnrimlar fyrir gluggum og gluggatjöld dregin fyrir í þeim öllum, en það hefði eiginlega stungið í stúf í þessari götu ef svo væri ekki. Þetta var þannig svæði. Málningin var tekin að flagna töluvert, og ryðtaumar lágu niður frá járnrimlunum niður gráhvíta málninguna.

Þegar við gengum inn kom í ljós að Somer's Rock var eins og bók sem hægt var að dæma af kápunni. Inni var dimmt, dapurlegt og niðurdrepandi. Viðargólfið var álíka dökkgrátt og borðið við barinn, dúkarnir voru dökkgrænir eins og gluggatjöldin, eini bjarti liturinn ef hægt var að kalla, var gula ljósið sem barst frá ævafornum brenndum ljósaperum.

Það voru þrjú manns inni í Somer's Rock þegar við mættum. Ein var grámygluleg tuttuguogeitthvað stúlka með brúnt hár klædd í svolítið krumpaðan barþjónsbúning, hún starði á okkur á meðan við gengum inn en gerði annars ekkert til að bjóða okkur velkomin. Tveir eineggja tvíburar stóðu fyrir aftan barinn lengst í horninum fjær okkur, líklega eldri bræður hennar, uppteknir við að þvo upp glös og veittu okkur enga athygli. Annar þeirra var í kjólaskyrtu og með svuntu og leit út fyrir að vera barþjónn en hinn var í Hawaii skyrtu og svörtum bol innan undir. Að klæðaburðinum undanskildum voru þeir nákvæmlega eins, jafn háir, eins klipping, sömu eiginleikar, hegðun og svipbrigði.

Fjöldi borða hafði verið skeytt saman og stólum raðað í kring í miðjum salnum, en við gengum framhjá þeim og komum okkur fyrir á borði úti í horni. Tattletale, Bitch, Grue, Regent og ég komum okkur öll fyrir á úrsérgengnum bólstruðum bekkjunum. Ég kallaði þau það í hausnum á mér, af því að í raun voru þau ekki Lisa, Brian, Rachel og Alec þessa stundina. Við vorum öll klædd í búningana okkar.

Þegar við höfðum komið okkur fyrir kom stúlkan með grámyglulega svipinn til okkar, lagði minnisblokk á borðið og starði síðan á mig með hálf ögrandi augnarráði. Hún sagði ekki orð.

"Kók í gleri?" kom ég út úr mér, staran hennar var óþægileg.

"Nei, Skitter," Tattletale ýtti í mig, "hún er heyrnarlaus. Ef þig langar í eitthvað skrifaðu það þá í skrifblokkina hennar." Hún gaf mér sýnikennslu, teygði sig yfir borðið í minnisblokkina og skrifaði 'te, svart'. Ég tók við mér og skrifaði niður pöntunina mína, rétti svo blokkina áfram til strákanna og Bitch. Stúlkan gaf mér reiðilegan svip á meðan hún hélt í burtu frá okkur með pantanirnar okkar.

Það var liðin vika frá atvikinu með Bakuda. Lisa og Brian höfðu komið við nokkrum sinnum dagana sem ég hafði eytt rúmliggjandi heima og þau höfðu upplýst mig um stöðu mála og hvernig ástandið var að þróast. Í eitt skiptið tóku þau Alec og Bitch með í heimsókn og mér var mjög létt að pabbi hafði ekki verið heima í það skiptið. Alec og Bitch komu ekki nærri því eins vel fyrir og Lisa og Brian gerðu, og mig grunaði að ásýnd þeirra og persónuleikar hefðu stuðað pabba og vakið hjá honum fleiri spurningar. 

Svo virtist vera að einhver innan PHQ hafði gefið huldusjálfinu mínu nafnið 'Skitter'. Lung hafði fengið veður af því, og nafnið var á vörum fólks hér og þar um alla borgina eftir að hann hafði sloppið úr haldi PHQ, sem þýddi að hann var líklega að leita að mér. Fréttagrein í einu dagblaðanna sem fjallaði um hugsanlega aðkomu okkar í sprengjuárásunum sem höfðu verið framdar, sem mótherjar Bakuda, hafði notað þetta nýja nafn fyrir mig, svo nafnið virtist vera að festast við mig. Ég var ekki hrifin af því, en ég hafði ekki verið hrifin af neinum af nöfnunum sem mér hafði dottið í hug, svo ég hafði látið það eiga sig.

Við mættum greinilega nokkrum mínútum of snemma, af því að restin af gestunum komu inn í hópum, með nokkurra sekúndna millibili, á meðan þjónninn kom með drykkina okkar.

Kaiser kom inn um dyrnar með stelpu á sitthvorum handleggnum, ljóshærðar og vaxnar eins og Playboy fyrirsætur. Kaiser var klæddur í brynju frá toppi til táar, vandlega byggða og toppaða með kórónu úr hnífsblöðum. Sjálfur leiðtogi Empire Eighty Eight. Tvíburarnir gengu undir nafninu Fenja og Menja, og þær voru klæddar í Valkyrju stíliseraðar brynjur með fjöldann allan af litlum skrautvængjum, ásamt hjálmum sem huldu andlitin þeirra. Það var greinilegt að Kaiser hélt upp á öflugari paramennin undir stjórn hans. Þær tvær gátu víst stækkað og orðið álíka háar og þriggja hæða hús, og þær urðu hundraðfalt harðgerðari þegar þær voru svo stórar.

Purity gekk inn rétt á eftir þeim með fjölda annarra á eftir sér. Hún var klædd í hvítan búning án nokkurra merkinga, efnið í búningnum virtist glóa lítillega. Hvítt hárið hennar og augu glóuðu líka, en það var meira eins og hárið og augun væru gerð úr yfirhituðu magnesíum en nokkuð annað. Ég gat ekki horft í átt að henni án þess að fá punkta í augun, og gríman mín var með litaðar linsur sem voru hannaðar til að draga úr ofbirtu.

Fólkið sem kom inn með Purity voru fleiri meðlimir Empire Eighty Eight. Krieg, Night, Fog og Hookwolf. Það var áhugavert að sjá, af því að ef ég mundi rétt þá voru mörg þeirra fyrrum meðlimir Empire Eighty Eight, Purity hafði sagt skilið við klíkuna, Night og Fog fóru og stofnuðu sitt eigið tveggja manna teymi í Boston skömmu eftir að Purity hafði farið sínar eigin leiðir. Öll voru þau nú sameinuð aftur, eða svo virtist vera.

Þetta var ekki einu sinni allt paramennalið Kaisers. Fyrir utan sjaldgæfar undantekningar eins og þegar Lung réði Bakuda í lið með sér þegar hún hafði verið staðsett í Cornell, þá virtust flestar klíkur fá til sín nýja meðlimi eingöngu af svæðinu sem þær voru starfræktar á. Kaiser var öðruvísi. Hann var einn af betur þekktu ofurillmennunum í Ameríku og áleit hvíta kynstofninn æðri öðrum, og fólk sem deildi þessum hugsjónum hans var annað hvort ráðið frá öðrum fylkjum eða ríkjum, eða að kom á eigin vegum til að ganga til liðs við hann. Flest fólk staldraði þó stutt við undir stjórn hans af einhverjum ástæðum, en þetta gerði hann engu að síður að valdamesta einstaklingi í Brockton Bay þegar kom að hreinu afli paramenna sem störfuðu undir honum.

Kaiser settist á annan enda langborðsins í miðjum salnum, fylgdarlið hans fann sér sæti og stóla fyrir aftan hann. Purity hvorki slakaði á né pantaði drykk einhverra hluta vegna. Hún sat á stól rúmum meter fyrir aftan Kaiser, með handleggina krossaða og annað hnéð hvílandi yfir hitt, hún fylgdist grannt með öllu því sem fram fór. Miðað við upplýsingarnar sem mér hafði tekist að grafa upp úr gömlum fréttagreinum gat Purity skapað skært ljós og hlaðið það með hreyfiorku. Hún var svona eins og mannlegt vasaljós, ef ljósið frá vasaljósinu gæti hoggið gat í gegnum múrveggi og rifið strætisvagna í tvennt. Á lista yfir paramenni með öflugari krafta stigaðist hún nálægt toppinum, hún var í raun eins og fljúgandi eins manns stórskotalið.

Coil steig inn á eftir Empire Eighty Eight, það stakk í stúf að hann var einn. Engir lífverðir, engin sýning á valdi. Hann var hávaxnari en Grue, en grannur allt að þeim punkti að virðast lítið annað en skinn og bein. Skinnþéttur búningurinn hans huldi hann frá hvirfli til ilja, það voru ekki einu sinni holur fyrir augun, nef og munn, hann var svo skinnþéttur að maður gat séð rifbeinin hans og liðamót. Búningurinn var svartur með hvítan snák, höfuð snáksins hófst á enni Coil og búkurinn gekk niður aftan á höfðinu og hlykkjaðist í kringum líkamann þar til hann endaði loks á öðrum ökklanum hans. Hann settist við enda borðsins á móti Kaiser.

"Hvað er málið með hann?" hvíslaði ég að Tattletale.

"Coil? Get ekki sagt neitt er varðar kraftana hans, en hann er einn af öflugari lykilmönnum í borginni. Lítur á sig sem skákmeistara. Þú veist, eins og herkænskumeistari eða leikstjórnandi. Stjórnar meira en helmingi miðbæjarins með toppþjálfuðum bardagasveitum með besta fáanlega vopnabúnað. Megnið af fólkinu hans er fyrrverandi hermenn hvaðanæva að úr heiminum. Ef hann yfir höfuð hefur einhverja krafta þá er hann sá eini innan samtakanna hans."

Ég kinkaði kolli. Hann var eins og andstæðan við Kaiser hugsaði ég. Ég hefði spurt fleiri spurninga, en fleiri voru streymandi inn í salinn.

Faultline. Ég hafði fundið hitt og þetta um hana í rannsóknum mínum. Hún var tuttugu og eitthvað, og slétt svart hárið var bundið í langt flagsandi tagl. Búningurinn hennar var undarlegur, eins og blanda af óeirðabúning, bardagalistabúning og kjól. Fjórar manneskjur gengu inn með henni. Ég þekkti þau öll með nafni. Newter var ber að ofan og hvorki í skóm né hönskum, sem gerði það enn meira áberandi að húðin hans var neon appelsínugul frá toppi til táar. Hann var með ljósblá augu, dökkrautt hár sem virtist vera blautt og einsoghálfs metra langan eðlulegan hala. Gregor, eða Snigillin Gregor eins og hann var stundum kallaður, leit út eins og langt leiddur offitusjúklingur, hann var meðalmaður á hæð og ekki með eitt einasta hár á öllum líkamanum. Húðin hans var mjólkurhvít og hálfgagnsæ, svo þú gast séð mynda fyrir hinum ýmsu líffærum í honum. Eins og einhver með slæmt tilvik af unglingabólum var hann með litlar flygsur af skeljum eða hreistri á húðinni. Flygsurnar litu út eins og hrúðurkarlar, nema með einhverskonar spíralformi.

Miðað við líkamstjáningu, þögulmælsku og hversu mismunandi í útliti þeir voru hefði maður haldið að þeir væru langt frá því að vera nánir, en þeir höfðu báðir eins húðflúr. Newter var með sitt á bringunni rétt fyrir ofan hjartastað, á meðan Gregor var með sitt á öðrum upphandleggnum. Það leit út eins og gríska 'Omega' táknið, nema á hvolfi. Hugsanlega stílfært 'U'.

Hinar stelpurnar tvær í slagtogi með Faultline voru aftur á móti mjög eðlilega útlítandi; Labyrinth var klædd í dökkgræna skikkju og með grímu þakta línum. Spitfire var í rauðum og svörtum búning og með gasgrímu.

Það kom mér á óvart að Faultline gekk vísvitandi framhjá borðinu okkar á leið sinni í sætið sitt við langborðið. Þegar hún gekk framhjá okkur leit hún yfir Tattletale og mig og hló lítillega áður en hún settist í sætið hægra megin við Kaiser.

"Ég ætla að fara og grípa sæti áður en þau verða öll frátekin, ef það er í lagi?" sagði Grue við okkur hin og við kinkuðum kolli. Grue settist í sæti á milli Faultline og Coil.

"Hvað var þetta með Faultline og þig?" muldraði ég að Tattletale, "Einhver saga?"

"Ekkert mikilvægt," svaraði hún.

Regent hallaði sér fram. "Hún og Tattletale hafa eldað saman grátt silfur í einhvern tíma. Faultline náði góðu höggi þegar hún nappaði Spitfire frá okkur þegar við vorum að reyna að fá hana til liðs við okkur. Hef ekki hugmynd hvers vegna Faultline er í nöp við Tattle, en ég veit að Tattletale þolir ekki þegar fólk gerir í því að láta eins og það sé klárara en hún, og Faultline er klárari en hún. Ái. Fjandinn, þetta var vont."

Tattletale hafði sparkað í hann undir borðinu.

"Þau starfa sem málaliðar, ekki rétt?" spurði ég.

Tattletale kinkaði kolli, "Teymið hennar Faultline tekur að sér flestöll verkefni að morðum undanskildum. Það er hægt að segja að persónuleiki hennar sjúgi tittling, og það er hægt að segja að krafturinn hennar sjúgi líka tittling, en ég verð að viðurkenna að hún er einstaklega nösk að finna leynda styrkleika í fólkinu sem starfar fyrir hana. Sérðu þessa tvo gæja? Þegar kemur að kröftum fengu þeir mjög slæmt úthlutuð spil. Breyttust í viðundur sem gætu ekki látið sig dreyma um að fá að taka eðlilegan og virkan þátt í hinu venjulega mannlega samfélagi, misstu heimilin sín, héldu til í holræsum. Það er saga á bak við það, en þau stofnuðu saman teymi, hún gerði þá nytsamlega, og hún og teymið hennar hafa einungis klúðrað einu verkefni sem þau hafa tekið að sér."

"Ég skil," sagði ég, "vel af sér vikið."

"Hafðu samt í huga að við höfum ekki klúðrað einu einasta. Við erum hundrað prósent."

"Þau hafa unnið hátt í þrisvar sinnum fleiri verkefni en við," benti Regent á.

"En okkur hefur ekki mistekist eitt einasta starf, og það er það sem skiptir máli," ítrekaði Tattletale.

Annar hópur gekk inn, og það var eins og alda af fyrirlitningu helltist yfir andlit annarra viðstaddra í salnum. Ég hafði séð tilvísanir á veraldarvefnum og lesið fréttaskýringar um þennan hóp, en meðlimirnir voru ekki sérlega huggulegt myndefni. Skidmark, Moist, Squealer. Tveir gaurar og ein stelpa, þau voru skólabókardæmi um það að skikkjur voru ekkert endilega aðlaðandi, velmegandi eða ónæmar fyrir áhrifum djúprar eiturlyfjaneyslu. Harðkjarnafíklar og dópsalar sem svo vildi til að höfðu öðlast ofurkrafta.

Skidmark bar grímu sem huldi efri hluta andlitsins. Á neðri hluta andlitsins sást að hann var dökkur á hörund, með gríðarlega óheilbrigðar útlítandi varir og tennur sem litu meira út eins og pistasíuhnetur en nokkuð annað. Hann gekk upp að langborðinu og teygði sig í áttina að einum stólnum. Áður en hann gat gripið í stólbakið sparkaði Kaiser stólnum um koll svo kröftuglega að hann rann meðfram gólfinu og úr seilingarfjarlægð.

"Hvur djöfullinn?" hreytti Skidmark útúr sér.

"Þú getur komið þér fyrir í einum básnum," sagði Kaiser. Jafnvel þó röddin hans væri pollróleg, eins og hann væri að tala við einhvern ókunnugan um veðrið, þá var hún einhvernveginn ógnandi.

"Af því að ég er blökkumaður, hahh? Það er það sem þú stendur fyrir, ekki satt?"

Kaiser svaraði, ennþá pollrólegur, "Þú getur komið þér fyrir í einum básnum vegna þess að þú og liðið þitt eruð aumkunarverðir langt leiddir aumingjar sem er ekki þess virði að tala við. Fólkið við þetta borð? Mér er ekki vel við þau, en ég mun hlusta á það sem þau hafa fram að færa. Það á ekki við um þig."

"Skíttu í þig. Hvað með þennan gæja?" Skidmark benti á Grue, "Ég veit ekki einu sinni nafnið hans og hann fær sæti við borðið."

Faultline svaraði honum, "Teymið hans rændi Brockton Bay Central Bank fyrir viku síðan. Þau hafa farið gegn Lung nokkrum sinnum og eru hér enn, sem er meira en flestir geta sagt. Meira að segja fyrir utan atvikið fyrir viku síðan, þá hefur hann ríka þekkingu um ABB gengið eftir fyrri átök sem hann getur miðlað til okkar hinna." Hún leit á Grue með svip sem gerði honum og okkur fyllilega ljóst að hann hefði ekki fengið að ekki sitja við borðið þó hann hefði viljað það. Hann kinkaði mjög lítillega kolli til samþykkis. Við höfðum rætt þetta áður en við komum hingað, sammælst um hvaða upplýsingum við myndum deila.

"Hvað hefur *þú* gert til að vinna þér inn sæti við borðið?" spurði hún Skidmark.

"Við höfum yfirráðasvæði-"

"Þið hafið ekkert," svaraði Grue, örlítið hámæltur, krafturinn hans varpaði röddina, "þið eruð vesælir hugleysingjar sem þykist drottna yfir svæði sem enginn annar lítur við, bruggið þar eiturlyf og seljið þau börnum."

"Við eigum viðskipti við *alla*, ekki bara-"

"Finndu þér bás," bergmálandi rödd Grue greip fram fyrir hann. Skidmark leit á hann, síðan yfir þau hin sem sátu við borðið. Öll þögul, hvert einasta augnapar sem hann gat séð í gegnum grímurnar starði á hann.

"Skíthælar. Heldri manna skríll og skíthælar, öll ykkar," hreytti Skidmark úr sér, gekk síðan þungum skrefum að básnum þar sem liðsfélagar hans höfðu nú þegar komið sér fyrir.

Þjónustustúlkan tók upp stólinn á miðju gólfinu og kom honum aftur fyrir á sínum stað við borðið án þess að líta í augun á neinum þeirra sem við borðið sat, hún lagði síðan minnisblokkina sína og beið eftir að allir höfðu skrifað pantanirnar sínar í hana. Mér varð skyndilega ljóst *hvers vegna* kráin var með heyrnarlausa þjónustustúlku.

"Ég ætla að gerast svo djarfur að gera tilkall til sætis, hugsa ég," sagði einhver frá útidyrahurðinni. Flestir viðstaddir litu í átt að manni sem stóð í dyragættinni, hann var klæddur í svartan búning með rauða grímu og pípuhatt. Ég fékk svona hálfgert Baron Samedi væb frá honum. Liðsfélagar hans fylgdu á eftir honum inn í salinn, öll í búningum í sama rauða og svarta litastílnum, en hver og einn annars í mismunandi stíl. Stúlka með sólarskraut, piltur í þykkri brynju með ferkantaða grímu, og einhver skepna svo stór að hún varð að skríða á höndum og fótum inn um dyrnar. Það var erfitt að lýsa henni, hún var eins og fjögurra arma hárlaus górilla, klædd í vesti, með grímu og legghlífar, allt í sama rauða litastílnum og hin voru með, fimmtán sentimetra klær stóðu fram úr hverjum fingri og hverri tá.

"Þið eruð Travelers teymið, rétt?" sagði Coil með mjúkri röddu, "Þið eruð aðkomufólk."

"Flökkufólk er kannski betra orð. Það sem hefur verið að eiga sér stað hér var of spennandi til að gefa því ekki gaum, svo ég ákvað að við myndum húsvitja." sagði maðurinn með pípuhattinn og beygði sig formlega, fyrsta sinn sem ég hafði séð slíkt. "Ég geng undir nafninu Trickster."

"Þú þekkir reglurnar?" spurði Grue Trickster.

"Við höfum komið við á álíka stöðum. Ég held ég geti giskað. Engin slagsmál, engir kraftar, engar óþarfa egningar eða háð til þess eins að valda vandræðum. Afleiðingar? Allir aðrir viðstaddir leggja deilumál sín til hliðar og snúa þig í jörðina."

"Nógu nálægt því. Það er dýrmætt að geta hist á hlutlausu svæði, svo við getum átt siðmenntaðar samræður okkar á milli."

"Auðvitað. Ég mun ekki reyna að halda öðru fram. Endilega, haldið áfram eins og ég sé ekki hérna."

Þegar Trickster fékk sér sæti og skellti fótunum upp á borðið kvartaði enginn, en Skidmark virtist í vígahug, tilbúinn að drepa einhvern. Restin af Travelers teyminu settist í bás ekki langt frá okkur. Górilluskepnan settist á gólfið við básinn en var engu að síður nógu há í loftinu til að vera í augnhæð við liðsfélaga sína.

Coil dýfði höfðinu sínu til samþykkis og foldaði saman fingurna. Þegar hann tók til máls var rödd hans mjúk, "Mér sýnist allir mættir sem von var á. Lung virðist ekki ætla að sýna sig en ég efast um að það komi nokkrum hér á óvart, sökum þess sem stendur til að ræða á þessum fundi hér í kvöld."

"ABB gengið," svaraði Kaiser.

"Þrjátíuogfimm einstaklingar staðfestir látnir, yfir hundrað alvarlega slasaðir. Vopnaburður á götum úti fyrir allra augum. Áframhaldandi skotbardagar milli ABB meðlima og sameinaðra sveita lögreglu og hersins. Húsnæði annarra klíka og teyma ítrekað rænd og rupluð og sprengjuárásir á staði þar sem ABB gengið heldur að við gætum hugsanlega verið með einhverja starfsemi. ABB hefur tekið sér stóraukið yfirráðasvæði á kostnað okkar hinna hér, og lítur ekki út fyrir að það sé að fara að hægja á í þeim efnum á næstunni," útskýrði Coil fyrir alla viðstadda.

"Það *er* óheppilegt," sagði Kaiser.

"Þetta er skeytingarlaus glæfraleikur hjá þeim," sagði Faultline. Hún lét það hljóma eins og um væri að ræða glæp álíka grimmilegan og að myrða kettlinga.

Coil kinkaði kolli, "Sem er meginhluturinn sem við ættum að hafa áhyggjur af. ABB gengið getur ekki viðhaldið þessu. Eitthvað mun bresta, gengið mun tortíma sjálfu sér fyrr eða síðar, og mun líklega hætta að vera vandamál. Ef þetta hefði þróast á annan hátt hefðum við getað horft á þetta sem góða þróun mála. En megin vandamálið sem við stöndum frammi fyrir er að aðgerðir ABB gengisins eru að draga of mikla athygli til góðu borgarinnar okkar. Þjóðarvarnarliðið og herinn hafa komið upp tímabundinni viðveru til að aðstoða við að viðhalda lögum og reglu. Hetjur flykkjast til borgarinnar til að aðstoða Protectorate samtökin við að missa ekki tökin á ástandinu. Þetta gerir starfsemi okkar allra hér erfiða."

"Bakuda er megindrifkrafturinn í þessu öllu saman," stakk Grue inn í, "Lung er kannski leiðtoginn, en allt veltur á stelpunni. Hún 'herkvaddi' fólk með því að ráðast inn á heimili þeirra að nóttu til, yfirbugaði það og plantaði sprengjum í höfuð þess. Hún notaði síðan þessar sprengjur til að neyða fórnarlömb sín til að taka fleira fólk höndum. Eflaust yfir þrjúhundruð manns á þessari stundu. Hvert og eitt þeirra veit að ef það þóknast ekki þeim skipunum sem Bakuda gefur þeim þá endar líf þeirra með sprengjunum í höfðum þeirra. Þar af leiðandi eru langflest þeirra tilbúin að leggja líf sitt að veði vegna þess að hinn valmöguleikinn er annaðhvort fulltryggður dauðdagi eða að horfa upp á fjölskyldur sínar deyja fyrir bregðast henni. Að taka hana úr leik er aðalmarkmiðið okkar, en hún hefur búið svo um hnútana að allar sprengjurnar hennar hrökkva af stað um leið og hjartað hennar hættir að slá, svo þetta verður aðeins flóknara en hreint launmorð."

Hann teygði aðra höndina inn í myrkrið sem sveipaði bringuna hans og dró fram pakka. "Hún tók upp myndskeið af fyrirsátinni sem hún lagði fyrir hópinn minn fyrir viku síðan og skildi hana eftir þegar hún flúði. Þetta eru afrit af þessu myndskeiði. Kannski að þetta nýtist til að auðvelda ykkur að skilja hana betur."

Grue dreifði brenndum geisladiskum til allra við borðið.

Þetta var *okkar* leið til að sýna styrk okkar. Upptakan sýndi allt frá tímapunktinum þar sem Bakuda hafði brætt Park Jihoo í súpukenndan poll fram að tímapunktinum þar sem hún hafði sett af stað seinni sprengjuna í miðjum hópnum hennar. Við seinni sprenginguna hafði myndavélin fallið um koll, snúið frá átökunum en tekið áfram upp hljóð af byssuskotum og loks myrkrinu hans Grue þegar hann huldi svæðið, en sýndi ekki partinn þar sem við hlupum í burtu. Upptakan sýndi ekki veikleika okkar, hversu heppin við höfðum verið að komast undan, né hversu illa undirbúin við höfðum í raun verið. Það lét alla vita hvað við höfðum staðið frammi fyrir, lét alla vita að við höfðum komist undan heilu og höldnu og að allir meðlimir hefðu verið í standi til að mæta á þennan fund. Það mundi teljast sem plús í kladdann fyrir orðstír okkar í augum flestra.

Ég var ekki alveg búin að ná mér af heilahristingnum og Alec var enn að kveinka sér vegna kippa sem hann fékk í handlegginn, en Brian hafði lagt áherslu á mikilvægi þess að við myndum öll mæta, til að skapa þá blekkingu að við hefðum öll komist undan tilræði Bakuda án nokkurra alvarlegra meiðsla. Þegar ég horfði á hina hópana og hvernig fólk bar sig vissi ég að hann hafði haft rétt fyrir sér.

"Svo," Coil lét orðið hanga á meðan hann lét braka sérstaklega í hverjum hnúa hægri handar. "Erum við sammála? ABB gengið getur ekki fengið að halda áfram að vera starfrækt."

Það var kinkað kolli og skvaldrað samþykkisorðum af öllum sem sátu við borðið, sem og fjölmörgum öðrum í salnum.

"Þá legg ég til að við stofnum til vopnahlés. Ekki bara milli aðila hér, heldur einnig milli okkar og laganna. Ég myndi hafa samband við yfirvöld og gera þeim ljóst að þar til þetta mál er útkljáð myndu gengi borgarinnar halda ólöglegri starfsemi í algjöru lágmarki, einungis allra nauðsynlegasta starfsemi fengi að halda sér, og við munum sjá til þess að aðrir innan yfirráðasvæða okkar hlíti þessum tilmælum. Það mundi gera lögreglunni og hernum kleift að einbeita sér að ABB. Það munu verða engar valdbeitingar, engar valdabaráttur, engar yfirtökur á yfirráðasvæðum milli okkar. Við stöndum saman með þeim sem við umberum til að fullvissa sigur, og við látum þá eiga sig sem við getum ekki átt samstarf með."

"Svo það sé ljóst, teymið mitt mun ekki taka beinan þátt í þessu án ástæðu," sagði Faultline, "við munum ekki ráðast gegn ABB nema þeir standi í vegi okkar eða einhver greiðir okkur fyrir ómakið. Þetta er eina stefnan sem virkar þegar þú ert skikkja sem starfar sem málaliði. Og bara svo það sé fullljóst, ef ABB er borgunaraðilinn, þá verðum ég og teymið mitt hinni hliðinni í komandi átökum."

"Óheppilegt, en þú og ég getum spjallað saman að fundi loknum. Ég vil helst hafa hlutina einfalda," sagði Coil, "ertu sátt við aðra kima samkomulagsins?"

"Halda starfsemi í lágmarki, ekki fara gegn öðrum hópum? Það er venjulegt ástand hjá teyminu mínu."

"Gott. Kaiser?"

"Ég hugsa að þetta sé ásættanlegt samkomulag," samþykkti Kaiser.

"Ég var búinn að ræða við hópinn minn að haga seglum á ekki ósvipaðan hátt og Coil lagði til," sagði Grue, "við erum sátt með tillöguna."

"Jú," sagði Trickster, "ekki vandamál fyrir okkur. Við erum um borð."

Allir sem sátu við langborðið innsigluðu samkomulagið með handaböndum.

"Skondið," muldraði Tattletale.

Ég tók augun af því sem gekk á kringum langborðið og leit á hana, "Hvað?"

"Fyrir utan Grue og mögulega Faultline, eru allir nú þegar að skipuleggja hvernig þeir geti notað þessar aðstæður sér til framdráttar, eða hvernig þeir geti brugðið fæti fyrir hina."

Ég leit aftur í átt að langborðinu, ofurillmennin sem sátu við það. Mér varð skyndilega ljóst hversu mikið hrátt eyðileggingarafl var samankomið í þessum sal þessarar látlausu kráar.

Þetta gæti flækt málin.

---

[Fyrri kafli](../04/Ormur-04.11.x.[Sjónarhorn;Brutus].md) - [Næsti hluti](Ormur-05.02.md)