*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Hreiður 5.2

Coil ávarpaði alla í salnum, "Þá er meginefni fundarins í kvöld lokið. Eru einhver önnur mál sem menn vilja ræða áður en við slítum fundinum? Tilboð, yfirlýsingar, ósætti?"

"Ég er með kvörtun," sagði maður í hinum enda salarins. Fólk leit í áttina að samferðamönnum Kaisers. Hookwolf.

Hann bar grímu sem var lítið annað en gróf málmplata sem hafði verið skorin þannig út að hún bar útlínur úlfhöfuðs,  hún var fest framan á andlit hans með ólum úr svörtu leðri. Hann var með keðju þrædda í gegnum beltislykkjurnar á gallabuxunum sínum og með ofvaxna beltissylgju framaná. Sylgjan var skreytt með úlfi ofan á hakakrossi, sama merki og var húðflúrað á annan upphandlegginn hans. Hinn upphandleggurinn var flúraður með einföldu 'E88'. Fyrir utan grímuna og beltissylgjuna var varla hægt að segja að hann klæddist búning. Hann var ber að ofan, berfættur og með gríðarlegt magn líkamshára. Ljóst hárið var sítt og fitugt og hann var kafloðinn á bringu, maga og handleggjum. Skutullaga spjót og málmhlutar sem líktust önglum stóðu út úr hlífum sem hann bar á öxlum, olnbogum og hnjám, allt saman hulið göddum eða hvössum brúnum.

Engum hafði hingað til tekist að sleppa úr Birdcage fangelsinu, ofurillmennafangelsi sem starfrækt var í Bresku Kólumbíu. Hookwolf hafði þó sloppið hvorki meira né minna en tvisvar úr haldi þegar hann hafði verið á leið þangað í hlekkjum. Hann var kaldrifjaður morðingi og hikaði ekki við að myrða fólk sem átti ekki samleið með arískum hugsjónum hans.

Hann leit í átt að básnum okkar, heiðblá augu sáust í gegnum rifurnar á málmgrímunni hans, "Kvörtunin mín er varðandi hana."

"Hvert er vandamálið?" Rödd Grue var róleg og yfirveguð en myrkrið sem huldi hann virtist aukast, sem gaf þá sjónhverfingu að hann hefði stækkað örlítið. Ég velti fyrir mér hvort hann vissi að hann hefði gert það.

"Brjálæðingurinn, Hellhound, hún-"

"Bitch," greip Bitch framfyrir hann, "Einungis snobbuðu hetjurnar kalla mig Hellhound. Nafnið er Bitch."

"Mér gæti ekki verið meira drull," urraði Hookwolf, "Þú réðst á starfsemina mína. Sigaðir djöfuls hundinum þínum á *viðskiptavini* mína. Þú mátt telja þig heppna að ég var ekki á staðnum, hóruungi."

Grue horfið á Bitch í langa stund, leit svo aftur á Hookwolf, "Þetta er áhættan sem við tökum öll með að halda úti starfsemi í Brockton Bay. Skikkjur geta og munu standa í vegi fyrir þér, hetjur jafnt sem illmenni."

Hookwolf starði á hann með drepandi augnarráði, "Þetta er spurning um virðingu. Þú átt við vandamál að stríða varðandi starfsemina mína, og við erum ekki í yfirlýstum átökum? Þú kemur til mín og berð vandamálið undir mig áður en þú ræðst gegn mér. Gefur mér færi á að ákveða hvort ég vilji færa starfsemina mína annað."

"Þú meinar að ég vari þig við að ég sé á leiðinni?" spítti Bitch út úr sér, "Það er allra heimskulegasti sori sem ég hef heyrt. Bara svo þú vitir þá er það að flytja í annað hverfi ekki nógu gott. Ef þú vogar þér að opna annan hundabardagahring mun ég heimsækja hann líka."

Ó, það var það sem hún hafði gert. Ég leit á Tattletale, svo á Grue. Ég las úr viðbrögðum þeirra að hvorugt þeirra hafði vitað af þessu.

Kaiser tók til máls, "Er þetta stríðsyfirlýsing, Undersiders? Við vorum rétt í þessu að semja um vopnahlé, ef þið munið." Hann var alveg pollrólegur, alveg andstætt Hookwolf. Hookwolf var öskuillur að því marki að ég sá fyrir mér að hann gæti skyndilega stokkið þvert yfir salinn og ráðist á okkur ef einhver svo mikið sem missti glas í gólfið.

Grue hristi höfuðið. Held ég. Ég átti erfitt með að sjá það þar sem myrkrið umlukti hann, og hann sneri baki í okkur. Hann svaraði, "Hef ekki áhuga á stríði, en ég mun ekki aftra félögum mínum frá því að gera það sem þeir telja sig knúna til að gera."

"Þú meinar að þú *getir* ekki hamið undirmenn þína," muldraði Kaiser.

Grue hafði ekki svar á reiðum höndum við þessu. Mig grunaði að hann gæti ekki upplýst að Bitch væri ekki undirmaður hans án þess að lítillækka sig í augum annarra við borðið. Kaiser, Trickster, Faultline og Coil voru öll leiðtogar. Grue tók á sig leiðtogahlutverk þegar þurfti, en hann var í raun ekki leiðtogi okkar. Ekki beint.

Grue foldaði handleggina, hallaði sér fram og lagði olnbogana á borðið. "Það er alls ekki svo óvenjulegt að skikkjur séu með vandamál sem þau gjörsamlega brenna fyrir. Þú ættir að vita það best af öllum okkar hér. Hvernig mundi fólkið þitt bregðast við ef þú bannaðir þeim að áreita eða skaða homma, Kaiser?"

"Ég mundi ekki gera það."

"Nákvæmlega. Það sama á við um hana. Ef það fréttist að þú sért aðili sem skaðar hunda, þá kemur hún og buffar þig upp. Þetta er svo gott sem almenn vitneskja hér um slóðir."

"Ekki eitthvað sem ég tæki eftir. Ég er meiri kattamanneskja sjálfur." Háðugslegt svarið hans uppskar nokkur hlátrasköll víðsvegar úr salnum.

"Ég held að það sé þess virði að hafa opin augun eftir svona hlutum ef þeir geta leitt til aðstæðna eins og þessara," svaraði Grue með staðfastri röddu.

"Ég læt það í hendur undirmanna minna og treysti þeim til þess að halda utanum þessa hluti. Hookwolf er búinn að vera í löngum erindagjörðum utan borgarmarkanna þangað til nýverið. Hann hefur væntanlega ekki heyrt af þessari almennu vitneskju."

Kjaftæðið sem vall úr Kaiser var svo gegnsætt að ég gat ekki annað en velt því fyrir mér hvort hann væri að reyna að egna okkur.

"Ég vil leysa þetta mál friðsamlega," áréttaði Grue.

Kaiser hristi höfuðið svo ískraði í brúnum hjálmsins ofan á brynjunni hans, "Friður er alltaf ákjósanlegasta lausnin, en ég get ekki látið móðgun af þessu tagi liggja á milli hluta. Við krefjumst bóta og án þeirra verður þetta mál ekki lagt til hvílu. Peningar eða blóðsúthellingar. Þitt er valið."

Urr barst djúpt úr hálsinum á Bitch. Hún og Hookwolf voru ekki þau einu sem sýndu ógnandi tilburði. Ég leit í áttina að borðinu þar sem Hookwolf sat með Fenju, Menju, Night, Fog og Krieg, þau voru öll sýnilega reið.

"Við skulum þá leyfa því að malla þangað til við getum veitt málinu fulla athygli," sagði Grue, "vopnahléið er í gildi, og við munum koma saman aftur og funda um þetta mál þegar málin varðandi ABB hafa verið útkljáð." Hann leit á aðra sem sátu við borðið til að fiska eftir staðfestingu.

"Hljómar sanngjarnt," svaraði Coil. Faultline kinkaði kolli.

"Hvað segir þú?" spurði Grue Kaiser, "Leggja þetta mál til hliðar í bili?"

Kaiser kinkaði kolli einu sinni. "Þá það. Við munum ræða málið frekar á næsta fundi."

"Það er þá útkljáð að sinni. Eitthvað fleira?" spurði Coil, "Ósætti, viðræður, fyrirspurnir?"

Það ríkti þögn.

Coil tók því sem svari. "Þá legg ég til að við slítum þessum fundi. Ég vil þakka öllum sem mættu. Faultline, get ég fengið að eiga við þig orð áður en þú ferð?"

Stólar heyrðust skrapast á timburgólfinu á meðan fólkið við langborðið stóð upp, að Faultline og Coil undanskildum. Hópurinn hans Skidmark hélt út um dyrnar samstundis, á meðan Kaiser og Purity héldu í átt að borðinu þar sem undirmenn þeirra héldu til með drykkina sína. Travelers hópurinn stóð upp við borðið sitt, en héldu kyrru fyrir.

Grue sneri til baka til okkar, en settist ekki.

"Komum okkur."

Enginn mótmælti. Við stóðum upp og yfirgáfum Somer's Rock krána. Skidmark og félagar tóku sér góðan tíma ao ganga niður annan enda götunnar, svo við ákváðum orðalaust að halda í gagnstæða átt, til öryggis. Það var engin spurning um að þetta lið var í leit að einhverjum til að taka reiði sína út á. Andstætt við Kaiser, Coil og Faultline þá voru þau fljótfær, kærulaus og óútreiknanleg. Þau voru vís til þess að efna til bardaga, jafnvel þó það gæti þýtt að þau fengju öll önnur gengi á móti sér fyrir að misnota þetta yfirlýsta hlutlausa svæði.

Við vorum komin eina húsaröð frá kránni þegar Grue tók til máls, "Bitch. Skilurðu hvers vegna ég er vel reiður hérna?"

"Hvers vegna *við* erum reið," bætti Tattletale við.

"Ætli það ekki."

Grue hikaði, eins og hann væri að velja næstu orð sín vandlega. "Ég vil vera fullviss um að þú vitir hvað þú gerðir rangt."

"Bíttu í þig," hreytti hún úr sér, "Ég hef ágætis hugmynd um það. Þú þarft ekki að draga mig í gegnum einhverja yfirheyrslu."

Grue starði á okkur hin, leit síðan yfir öxlina í átt að kránni.

Við gengum áfram í mjög óþægilegri þögn framhjá þremur verslunum áður en hann lét til skara skríða. Hann greip í öxlina á Bitch, fleygði henni til baka, kom henni úr jafnvægi svo hún hrasaði næstum. Því næst þvingaði hann hana inn í anddyrið á gamalli bókabúð áður en hún náði að koma undir sig fótunum og skellti henni upp að hurðinni með aðra höndina á hálsinum hennar.

Ég leit í átt að kránni. Enginn var að koma úr henni og enginn fylgdist með okkur. Ég beit saman varirnar og fylgdi á eftir Tattletale og Regent sem hlupu inn í anddyrið. Ég vonaði innilega að Grue vissi hvað hann væri að gera.

Í nokkrar langar sekúndur hélt hann henni bara þarna, leyfði henni að klóra eftir gripi á handdleggnum hans og hönskum og sparka árangurslaust í fæturna á honum. Tvisvar virtist hún vera að ná að berja almennilega frá sér og í bæði skiptin notaði hann gripið á hálsinum hennar til að draga hana til baka og skella henni aftur í hurðina, nógu fast til að valda henni hóstaköstum.

Hún hætti ekki að streitast á móti þegar hann hóf að tala, röddin hans var hol sökum áhrifa kraftsins hans, "Ég hata þetta, Rachel. Að þú þvingir mig í að gera svona skítlega hluti. Að þegar ég segi hluti eins og þetta þá hljóma ég eins og það sem ég hata mest í þessum heimi. En þannig spilarðu bara hlutina. Það er eina leiðin til að ná til þín, til að þú hlustir. Skilurðu hvað ég er að fara?"

Bitch náði sparki í miðjan magann á Grue, en hann notaði armlengdina til að bakka og sleppa við megnið af högginu án þess að sleppa takinu á hálsinum hennar. Hann skellti henni upp að hurðinni aftur. "Skilurðu hvað ég er að fara Rachel?"

Hún kinkaði kolli hljóðlaust, augun þustu í allar áttir nema beint á hann. Hann slakaði aðeins á gripinu á hálsinum hennar og hún tók andköf þegar hún loks náði að anda aftur.

"Líttu í augun á mér," skipaði hann.

Hún hlýddi. Hlífðarglerið var aðeins örfáum sentimetrum frá andlitinu hennar, og hún sá í raun ekki augun hans, en hún starði í svartar augntóftirnar á hauskúpunni á hlífðarglerinu hans. Ég var ekki viss um að ég hefði getað það, og hann var ekki argur út í *mig*.

"Þú lést mig líta illa út. Þú lést okkur líta illa út. Ég er ekki reiður sökum þess sem þú gerðir við dæmið hans Hookwolf. Það ert þú. Það er þinn innri djöfull, þín andlegu átök. Ég skil að það fylgi því að hafa þig með í teyminu. Ég get lifað með því. Skilurðu hvað ég er að fara?"

Hún kinkaði kolli aftur treglega. Braut ekki augnsamband.

Ég leit fyrir hornið til að ganga úr skugga um að þetta samtal væri enn einkasamtal. Travelers hópurinn var kominn út um dyrnar, en þau virtust ekki vera að flýta sér af stað í burtu. Trickster var að reykja síkarettu í gegnum gat yfir munninum á grímunni hans.

Grue hélt áfram, "Veistu hvað þú gerðir rangt? Þú talaðir ekki við okkur. Þú sagðir okkur ekki frá þessu. Þú lést mig í alvöru fara þarna inn og tala við alla þessa klíkuleiðtoga með allt niðri um mig. Ég neyddist til að verja aðgerðir teymisins míns án þess að vita hvað í fjandanum fólk var að tala um. Það gaf mér veikleikastimpil. Það gaf *okkur öllum* veikleikastimpil."

"Viltu afsökunarbeiðni?"

"Væri alvara á bak við hana? Ég hef ekki heyrt eina heiðarlega afsökunarbeiðni frá þér í allan þann tíma sem ég hef þekkt þig, og trúðu mér, innihaldslaus afsökunarbeiðni frá þér á þessum tímapunkti mundi einungis gera mig *enn reiðari* en ég er nú þegar. Svo það er undir þér komið. Langar þig að reyna það?"

Bitch svaraði ekki. Ég sá að hún rétti úr öxlunum, lyfti höfðinu, breytti yfir í líkamsstöðu sem var lúmskt ögrandi.

"Jesús Kristur, Rachel. Þetta er stórt klúður númer tvö hjá þér innan við tveimur vikum. Þarf ég að ræða við stjórann og-"

"Stopp," greip Tattletale inní, "komið að mér."

Grue sleppti takinu á hálsinum á Bitch og steig til hliðar, hann foldaði hendurnar og sneri baki í átt að Bitch. Hvað var hann við að segja áður en Tattletale truflaði hann? *Þarf ég að ræða við stjórann og athuga hvort við getum skipt þér út?*

Ef það var það sem hann ætlaði að segja, skildi ég hvers vegna Tattletale ákvað að grípa inní.

"Þú ert örg, ég veit," sagði Tattletale. Bitch var starandi inn um gluggann á bókabúðinni, forðaðist augnsamband á meðan hún nuddaði á sér hálsinn. Tattletale hélt áfram, "Þér líður eins og þú hafir gert ekkert rangt, og ef þú fengir annan séns til að gera hlutina öðruvísi, mundir þú hallast að því að gera allt á sama hátt og áður .. þrátt fyrir þá staðreynd að fólk sé brjálað út í þig."

Bitch leit í augun á Tattletale. Svipbrigðin hennar voru samblanda af pirringi og leiða, "Og fólk skiptist á að tuska mig til og hreita framan í mig einhverju sálfræðibulli."

Tattletale beið, kannski til að ná aftur áttum, finna annan vinkil, eða nota kraftinn sinn til að grafa eftir upplýsingum sem hún gæti nýtt sér. Eða kannski var hún einfaldlega að bíða til að gefa Bitch tíma til að átta sig á hvernig hún var ekki að hjálpa sjálfri sér neitt með því sem hún var að segja. Ég var ekki viss - ég skildi ekki alveg svipbrigðin hennar. Hún var allavega hvorki brosandi né glottandi eins og hún gerði venjulega.

Tónninn hennar var meira ergilegur þegar hún svaraði, "Jæja þá. Ég ætla að koma mér að kjarna málsins. Bæði klúðrin hjá þér síðustu vikuna voru vegna skorts á samskiptum. Ef þú hefðir hringt í okkur og látið okkur vita að þú ætlaðir að leggja af stað á peningafelustaðinn snemma þá hefðum við kannski getað séð fyrir launsátrið. Ef þú hefðir látið okkur vita að þú réðst á hundabardagahringinn hans Hookwolf þá hefðum við verið betur undirbúin í kvöld. Svo opnaðu munninn meira. Talaðu við okkur, láttu okkur vita hvað er í gangi. Allt í lagi?"

Bitch svaraði ekki, hálsinn hennar var stífur, allur líkamsburðurinn var stífur, hendur í vösum.

"Hugsaðu þetta," stakk Tattletale upp á.

Ég leit aftur fyrir hornið. Trickster var enn að reykja síkarettuna sína, en hann horfði beint í áttina að okkur. Á mig. Górilluskepnan horfði líka, en hin horfðu á Trickster. Hann virtist vera að segja eitthvað. Það var erfitt að segja.

"Ég held það sé kominn tími á að við slúttum þessu," sagði ég við hin, "það eru augu á okkur."

Við yfirgáfum anddyrið, einungis aumleg líkamsstaða Bitch gaf til kynna að eitthvað hefði gengið á. Hún gekk örfáum metrum á eftir okkur hinum. Það var spenna í loftinu, og hún beindist ekki öll til eða frá Bitch. Grue og Tattletale héldu góðu bili á milli sín. Annaðhvort hafði honum ekki líkað það þegar hún greip inn í, eða hann var reiður út í sjálfan sig, í það minnsta var eitthvað sem var að þvælast fyrir öðru hvoru þeirra eða þeim báðum.

Regent hafði ekki sagt orð í gegnum þetta allt. Lisa hafði sagt mér þegar hún heimsótti mig fyrr í vikunni að hann væri enn að fá sársaukakippi í handlegginn. Mig grunaði að núverandi ástand væri sambland af verkjalyfjakokteil og skorti á góðum nætursvefni. Hann hafði ekki tekið mikið þátt í umræðum upp á síðkastið, en þögnin hans var ekki að hjálpa stemningunni núna heldur.

Mér líkaði þetta ekki. Þessi núningur var að spilla vinskapnum sem hópurinn annars hafði, undiralda af spennu. Ég kunni vel við þessa krakka. Jafnvel Bitch, eða ég veit ekki, kannski var fullmikið að segja að ég kunni vel við hana, en ég gat kannski borið virðingu fyrir henni sökum þess sem hún bar að borðinu.

Ég vissi að það yrði erfitt að segja skilið við þau, að svíkja þau og fara með upplýsingarnar um þau í Protectorate samtökin, um leið og ég hefði upplýsingarnar sem ég þurfti .. en þegar ég hugsaði um það, þá vissi ég að ég gæti bitið í það súra epli og gert það. Ég myndi hafa minni eftirsjá til lengri tíma litið. Ég gæti jafnvel verið stolt af því, þegar litið væri á heildarmyndina, kannski.

Meira og meira sá ég daginn fyrir mér þar sem ég færi loks með upplýsingarnar til yfirvalda og segði skilið við Undersiders teymið sem daginn sem ég vildi umbreyta sjálfri mér. Breyta Skitter í hetju í augum almennings, gera það sem ég gæti til að laga ímynd mína, og endurskilgreina Taylor yfir í manneskju uppfulla sjálfstrausts, útgeislunar og hugrekkis. Ef ég gæti slitið tengslum við Undersiders og tekið þetta stökk, þá vissi ég að ég gæti breytt sjálfri mér.

En, eins fáránlega og það hljómaði, þá myndi mér líða ennþá verr með að fara með upplýsingarnar um þau til Protectorate samtakanna ef svona neikvæðar aðstæður yrði það sem ég væri að fara að skilja eftir þegar ég gerði það. Ég vissi að það náði ekki nokkurri átt, en ég vildi geta sagt sjálfri mér að ég hefði í það minnsta átt eitt sett af vel heppnaðri vináttu áður en ég sliti tengslum til að gera það sem var rétt. Ég gat einungis vonað að súra tilfinningin mundi líða hjá. Jafnvel þegar ég hafði átt vini áður, þá hafði það meira og minna verið bara ég og Emma. Ég hafði enga reynslu þegar kom að því hvernig vinahópar meðhöndluðu svona súrar tilfinningar og vanþóknun. Það sökkaði.

Þegar ég leit á Bitch varð mér skyndilega ljóst að þetta hlaut að sökka ennþá verr fyrir *hana*. Það laust mig skyndilega samúð með henni.

Ég vissi allt of vel hvernig tilfinning það var, að vera eina manneskjan útundan í hópi fólks.

Ég hægði á mér þangað til ég var gangandi við hlið hennar, ég rembdist við að finna réttu orðin. Spjalla? Ég var ekki viss um hvað? Hughreysta hana? Mig grunaði að það væri ekkert sem ég gæti sagt án þess að líta út fyrir að vera að taka stöðu með henni í tengslum við ósættina sem mallaði milli hennar og hinna, og gæti jafnvel orðið kveikjan að ormagrifju orðaskipta varðandi það allt saman. Ef ég tæki undir með Grue og Tattletale léti ég henni aðeins líða enn verr, og mig grunaði að hún mundi ekki bara standa og taka við slíkum orðum frá mér eins og hún hafði gert með þau tvö.

"Var Hookwolf með hundabardagahring?" spurði ég hana, með lágri röddu, "Eins og, láta hunda berjast?"

"Berjast til dauða," svaraði Bitch, svo lágróma að það heyrðist varla.

Þegar einu raunvörulegu félagar þínir eða fjölskylda í heiminum voru hundarnir þínir gat ég ímyndað mér hvernig það gæti hitt veikan punkt. Ég hafði aldrei átt hund, en eins og ég sá það þá voru hundar svolítið eins og krakkar. Þeir voru upp á eigendur sína komnir, og ef eigendurnir ákváðu að misnota það samband þá var það gjörsamlega rangt.

"Og stöðvaðirðu það?"

Hún sneri höfðinu í átt að mér, leit í augun á mér. "Ég lét þá borga í blóði."

Ég fann gæsahúð færast yfir bakið, hálsinn og handleggina mína. Ég var ekki viss hvort mér liði betur eða verr ef hún mundi útskýra það nánar.

"Gott," svaraði ég.

Við sögðum ekkert meira restina af leiðinni til baka. Líklega fyrir bestu.

---

[Fyrri hluti](Ormur-05.01-Hreiður.md) - [Næsti hluti](Ormur-05.02.md)