*Sagan Worm er skrifuð af og í eigu höfundarins J.C. McCrae, einnig þekktur sem Wildbow. Þú getur fundið upprunalega textann á [parahumans.wordpress.com](https://parahumans.wordpress.com/). Ef þú hefur gaman af þessari sögu endilega íhugaðu að [styrkja höfundinn](https://parahumans.wordpress.com/support/). Þessi þýðing er ekki beint tengd J.C. McCrae og við höfum engan rétt til grunnefnisins. Við höfum því engan rétt á að græða á þessari þýðingu og við ætlum okkur það ekki - eina markmiðið er að auðvelda íslenskumælandi fólki að upplifa söguna. [[Disclaimer in English]](../../README.md#fyrirvari)*

---

### Hreiður 5.3

Það heyrðist langt skerandi ískur, í humátt á eftir fylgdi lágróma hljóð úr manni að ræskja sig.

"Viðskiptavinir athugið. Vegna útgöngubannsins sem sett hefur verið á hér í borginni lokum við klukkan sautján þrjátíu. Vinsamlegast sýnið biðlund og verið samvinnuþýð við löggæslumenn við innganga og útganga Weymouth verslunarmiðstöðvarinnar, og hafið í huga að vera komin heim fyrir klukkan átján núll núll. Takk fyrir."

Múgur fólks sem hafði stöðvað göngu sína og samtöl til að hlusta að tilkynninguna hélt aftur af stað og skvaldurskliður tók yfir verslunarmiðstöðina aftur, eins og einhver hefði stöðvað myndbandsupptöku og sett hana af stað aftur.

Ég leit á pabba, "Eigum við að koma okkur? Vera á undan öngþveitinu?"

"Jájá. Ef það er ekkert fleira sem þig vantar."

Ég átti að byrja að mæta aftur í skólann á morgun og pabbi hafði tekið eftir hversu stressuð ég var, þess vegna hafði honum dottið í hug að bjóðast til að fara með mér að versla. Mér fannst smá óþarfi að fara svona að versla eftir að hafa farið í heljarinnar verslunarleiðangur með Lisu og strákunum fyrir viku síðan, en það var tækifæri til að verða mér út um nokkra nauðsynjahluti og eyða smá tíma með pabba.

Í innkaupapokanum sem pabbi hélt á var nýr bakpoki fyrir mig, nokkrar stílabækur, pennar, sex bækur, og nýjir hlaupaskór. Allt hlutir sem ég kunni ekki við að kaupa með Lisu, af því að þeir voru svo óspennandi, eins og stílabækurnar, eða vegna þess að þetta voru hlutir sem tók mig heila eilífð að velja, sérstaklega bækurnar og hlaupaskórnir.

Það var fallegt af pabba að taka mig í þessa verslunarferð í mollið, og það hafði á einhvern hátt mun meiri þýðingu fyrir mig en þegar Lisa hafði splæst í föt á mig fyrir nokkurhundruð dali. Kannski vegna þess að þetta voru hlutir fyrir mig.

Við héldum í átt að útganginum, og ég varð að halda aftur af mér að dæsa ekki. Það var enn hálftími í lokun en það var nú þegar aragrúi fólks við útganginn. Kannski eitthvað um helmingur fólksins var að reyna að koma sér úr verslunarmiðstöðinni, hinn helmingurinn virtist bara eitthvað vera að væflast.

Bæði fyrir innan og utan glerdyrnar á inngangi verslunarmiðstöðvarinnar voru vopnaðir hermenn. Byssurnar þeirra voru slíðraðar en þeir litu mjög ógnandi út engu að síður. Innan raða hermannanna voru tvær skikkjur; Battery og Shadow Stalker. Ég hafði heyrt að meðlimir Protectorate, Wards og ýmsir sjálfboðaliðar höfðu verið fengnir til að vera til staðar á fjölförnum stöðum, sérstaklega í nágrenni við yfirráðasvæði ABB. Meðlimir Wards deildarinnar voru, gerði ég ráð fyrir, of ungir til að sjá um staði á eigin spýtur, sem var eflaust ástæðan fyrir því að Shadow Stalker hafði verið pöruð saman með Battery, í hálfgerðu undirhetju hlutverki.

Ég hafði haft góðan tíma til að fylgjast með fréttunum þar sem ég hafði verið rúmliggjandi. Bakuda hafði staðið við það sem hún hafði sagt varðandi að sameina óútreiknanleika og algjöra fullvissu. Á hverjum degi bárust fréttir af einni til fimm sprengingum, og þrátt fyrir að allar sprengingarnar væru til að styrkja stöðu ABB gengisins á einn eða annan hátt þá var ómögulegt að segja til um hvar næsta skotmark hennar yrði og hvers vegna. Ein fréttagrein sem ég hafði fundið á veraldarvefnum hafði ályktað að þegar herinn og ofurhetjurnar næðu að króa ABB gengið af myndu sprengjuárásirnar einungis stigmagnast. Skólar, moll og skrifstofubyggingar voru allt hugsanleg skotmörk. Nógu mikil réttlæting fyrir vopnaða viðveru meðal annars hér í þessari verslunarmiðstöð.

Það *jákvæða*'var að mollið hafði skipulagt meiriháttar útsölu í nánast öllum verslununum til að halda viðskiptum gangandi. Kannski ekki það gáfulegasta í núverandi aðstæðum, en of mörg fyrirtæki og starfsfólk hér um slóðir rétt náði að halda rekstrinum gangandi dag frá degi.

Að komast inn í verslunarmiðstöðina hafði verið eins og að fara í gegnum öryggisleit á flugvelli, töskur gegnumlýstar, skilríki skoðuð. Ekkert of galið. Einungis ofurhetjan Manpower frá New Wave hafði staðið vörð þegar við komum, og það hafði ekki verið eins mikið margmenni og var núna. Þetta var aðeins meira, tvær aðlaðandi og hættulegar ofurhetjur, báðar töluvert umdeildar. Eins mikið og ég skildi viðveru hetjanna tók ég eftir að sú viðvera var að hægja á hlutunum, þar sem fjöldi fólks hafði sérstaklega gert sér ferð hingað til að sjá hetjurnar að störfum og þvældist fyrir fólki sem var að koma eða fara. Allt að helmingur hermannanna á svæðinu voru uppteknir við að halda mannfjöldanum frá innganginum og hetjunum tveimur og reyna að fá fólk til að mynda biðraðir.

Biðraðirnar færðust hægt, en ég varð að viðurkenna að ég var sjálf spennt fyrir því að sjá Shadow Stalker og Battery að störfum í öruggum aðstæðum.

Battery var meðlimur í Protectorate samtökunum. Þegar ég hafði verið að hefja menntaskólagöngu mína hafði hún verið höfuðsmaður Wards deildarinnar og stuttu síðar hafði hún útskrifast yfir í Protectorate deildina. Ég giskaði á að hún væri svona tuttuguogtveggja eða þar í kring núna, ef útskriftardagsetningin var ekki sérstaklega hliðruð til að gera fólki erfitt fyrir að giska á aldur ofurhetjanna. Krafturinn hennar gerði henni kleift að hlaða sig upp á meðan hún stóð kyrr og einbeitti sér, hver sekúnda sem hún eyddi í að hlaða sig upp gaf henni nokkrar sekúndur af gríðarlega aukinni hreyfigetu, þónokkuð auknum styrk og dass af segulsviðskröftum. Búningurinn hennar var hvítur og dökkgrár, með heiðbláum línum sem minntu á rafrásir á tölvuíhlut. Fyrirspurnum fréttafólks um hvort liðsfélagi hennar Assault væri kærastinn hennar eða bróðir hennar hafði hún aldrei viljað svara, sem hafði leitt til þess að orðrómur hafði myndast meðal fámenns hóps ofurhetjuspekúlanta um að hann væri bæði. Í hvert sinn sem hún birtist opinberlega var allt að gefið að spjallborð veraldarvefsins fengju yfir sig gusu af innleggjum um vangaveltur og kenningar um hana.

Þetta sápuóperu fjölmiðlafárs drama hafði satt að segja aldrei höfðað til mín. Þegar ég leit framhjá óljósum kenningunum um að eitthvað væri í gangi milli hennar og Assault þá fannst mér Battery vera ofurhetja sem ég gat litið upp til. Hún var vinaleg, dugleg, og í þessum óhjákvæmilegu aðstæðum þar sem hún lenti í sjónvarpsviðtali við einhvern rasshaus sem spurði hana fáránlegra fyrirspurna þá bar hún sig vel og meðhöndlaði hlutina ávallt af yfirvegun.

Battery hallaði sér að Shadow Stalker, huldi munninn með annarri höndinni og hvíslaði einhverju að henni. Shadow Stalker kinkaði kolli og sneri sér síðan við og gekk í gegnum glerhurðina til að segja eitthvað við hermennina sem staddir voru fyrir utan. Bókstaflega í gegnum dyrnar. Þegar hún gerði það varð hún hálf reykkennd, eins og hún væri byggð úr sandi og engu föstu efni. Þessi óþarfa beiting krafts fannst mér ekki uppbyggileg. Í hennar sporum held ég að ég hefði frekar reynt að haga mér eðlilega, ekki gefa fólkinu sem hafði gagngert komið hingað til að glápa á ofurhetjurnar sem og öðrum ástæðu til að stara - ég hefði notað hurð eins og venjuleg manneskja.

Kannski var ég hlutdræg. Mér hálfpartinn leið eins og mér ætti að líka illa við hana og jafnvel hata hana af prinsipp ástæðum, þar sem hún var sjálfskipaður erkióvinur Grue. Lisa og Alec höfðu útskýrt fyrir mér hvernig Shadow Stalker hafði verið sjálfstæð ofurhetja sem tók ítrekað lögin í sínar eigin hendur og hafði á endanum gengið í Wards deildina í stað þess að enda í fangelsi, heftir að hafa gengið of langt í baráttu sinni fyrir réttlæti. Hún átti samkvæmt reglum að bera einungis ómannskæð vopn en hún braut þá reglu ítrekað þegar hún var ekki undir eftirliti.

Skikkjur virtust alltaf svo miklu stærri og merkilegri í fréttunum. Þegar þú leist framhjá hettunni og skikkjunni í dökkgráu felulitunum, og svörtu málmkenndu grímunni hennar, þá var Shadow Stalker bara táningsstelpa. Ekki mikið hærri en ég. Battery var einungis um fimm sentimetrum hærri en Shadow Stalker eða ég, sem þýddi að hún var lágvaxnari en flest fólkið hérna í örtröðinni. Núna þegar ég hafði sjálf stundað smá skikkjustörf þá fannst mér ég geta litið framhjá búningunum á einhvern hátt sem flestir gátu ekki. Þær voru bara venjulegar manneskjur í rauninni.

"Alan," sagði pabbi minn skyndilega, "langt síðan."

Ég sneri mér við. Ég hefði átt að vera hissa, eða slegin, en þegar ég hafði áttað mig á hvern við höfðum rekist á var eins og allur vindur væri horfinn úr mér.

"Gott að sjá þig, Danny. Ég hef ætlað að bjalla í þig."

"Ekkert mál, ekkert mál," sagði pabbi og hló. Hann tók í höndina á rauðhærða manninum. Alan Barnes. "Á þessum tímum getum við prísað okkur sæla að hafa nóg að gera. Er dóttir þín hérna með þér?"

Alan leit í kringum sig, "Hún var þyrst, svo ég er að bíða í röðinni á meðan hún ... ah, þarna er hún."

Emma kom gangandi til okkar, með diet sprite í annarri höndinni. Í stundarkorn var hún hissa að sjá mig. Síðan brosti hún, "Hæ Taylor."

Ég svaraði ekki. Í nokkur óþægileg augnablik sagði ekkert okkar orð.

"Við verðum að fara að vera meira í bandi aftur, Danny," sagði pabbi Emmu brosandi, "kannski gætuð þið komið yfir til okkar í grill einhvern daginn. Þegar það er aðeins farið að hlýna verður veðrið fullkomið fyrir það."

"Það lýst mér vel á," sagði pabbi minn.

"Hvernig er í vinnunni?"

"Góðir og slæmir dagar. Það er talsverða vinnu að hafa fyrir Dockworkers í tengslum við hreinsun og enduruppbyggingu, svo það er gott."

"Og hugarfóstrin þín? Ferjan?"

"Ég hef ákveðið að vera ekki með of mikil læti næstu mánuðina áður en ég fer að vera með hávaða aftur. Það verða borgarstjórnarkosningar í sumar og hugsanlegt að nýr meirihluti taki við í haust. Ég er að vonast til að sjá ný andlit, fólk sem lítur jákvæðari augum á endurbótaverkefni eins og ferjuna og sér þau sem raunvörulega valkosti."

"Ég óska þér góðs gengis með það þá. Þú veist að þú getur leitað til stofunnar minnar ef þú þarft hjálp."

"Þakka boðið, met það mikils."

Emma beindi athyglinni frá því að horfa á hetjurnar og hermennina að störfum yfir í samræður feðranna okkar. Pabbi tók eftir henni horfa á hann og ákvað að hafa hana með í samræðunum.

"Svo. Er Emma enn í fyrirsætustörfum?"

"Hvort hún er!" sagði Alan og brosti stoltur, "Og henni gengur alveg glimrandi í því, en það er ekki ástæðan fyrir því að við erum hérna í dag. Við komum bara til að athuga með útsölurnar," Alan hló lítillega, "dóttir mín lét mig ekki í friði eftir að hún heyrði af þeim."

"Ah. Við líka. Versla, meina ég. Taylor slasaðist í einni sprengingunni, um það bil þegar þetta dæmi byrjaði allt saman," sagði pabbi minn, "hún er búin að vera heima að jafna sig síðan þá. Mér datt í hug að við færum saman að versla áður en hún færi aftur af stað með daglegt líf."

"Engir alvarlegir áverkar vona ég?" spurði Alan.

"Ég er í heilu lagi," svaraði ég og tók ekki augun af Emmu.

"Það er gott að heyra. Guð minn góður, þú ert þriðja manneskjan sem ég þekki sem hefur orðið fórnarlamb þessa stjórnleysis. Einn félagi minn er að jafna sig eftir aðgerð. Ein sprengingin kristallaði handlegginn hans, handleggurinn breyttist í gler. Hræðilegt mál." sagði Alan við pabba minn, "Hvenær endar þetta eiginlega?"

Á meðan feður okkar spjölluðu störðum við Emma á hvora aðra.

Skyndilega brosti Emma. Þetta var bros sem ég hafði séð svo oft áður síðastliðin ár.

Þetta var brosið sem hafði heilsað mér þegar ég kom aftur í skólann eftir spítalavistina í janúar, þessi svipur sem sagði mér að hún var ekki hætt. Sami svipur og hún hafði þegar hún leit niður á mig útataða í djús og gosi inni á kvennaklósetti. Sem hún hafði þegar ég kom úr sturtu og fann fötin mín ofan í klósettskálunum, bæði íþróttafötin og venjulegu fötin mín.

Sama bros og hún hafði þegar hún minnti mig á hvernig mamma mín hafði dáið, fyrir framan aðra samnemendur mína.

Hljóðið frá högginu var eins og vatnsgusa í andlitið á mér. Ég fann nístandi sársauka frá staðnum þar sem einn hundurinn hennar Bitch hafði skilið eftir tannför í handleggnum mínum þegar ég hafði hitt hana fyrst. Enn ekki fyllilega gróið.

Emma féll um koll og rakst utan í pabba sinn sem missti pokana sem hann hafði haldið á. Fólk í kringum okkur tók andköf.

"Taylor!" hrópaði pabbi minn agndofa.

Mig sveið í höndina. Ég var með hana útrétta, eins og ég ætlaði að heilsa einhverjum. Það tók mig nokkrar sekúndur að átta mig. Sló ég hana?

Emma horfði upp til mín með galopin augun og opinn munn, með aðra höndina á andlitinu. Ég var álíka hissa og hún á því sem ég hafði gert. Ekki að mér liði illa yfir því. Stór hluti af mér vildi hlæja í opið geðið á henni. *Þú bjóst ekki við þessu? Misreiknaðirðu hvernig ég mundi bregðast við?*

Hendur gripu mig með þjösnagangi og sneru mér við. Shadow Stalker. Hún kom sér fyrir á milli mín og Emmu. Dökkbrún augun störðu á mig í gegnum grímuna.

"Hvers vegna gerðirðu þetta?!" kallaði Alan, "Emma var ekki einu sinni að segja neitt!"

"Mér þykir þetta svo leitt," sagði pabbi og flýtti sér að útskýra fyrir ofurhetjunni og pabba Emmu, "hún er enn að jafna sig af heilahristing, getur meðal annars valdið skapsveiflum. Ég bjóst ekki við neinu svona öfgakenndu."

Shadow Stalker hóf að lesa yfir honum, "Þetta er hvorki staður né stund fyrir rifrildi. Ef dóttir þín er ... í svona miklu andlegu ójafnvægi, þá er það á þína ábyrgð."

Mig langaði að skellihlæja. Að einhverju leiti vegna kátínusvimans sem ég hafði fengið við að gera eitthvað á hlut Emmu. Að öðru leiti vegna þess að öll þessi atburðarás var svo gjörsamlega á hvolfi. Shadow Stalker var í raun ekkert sérstök. Hún var bara unglingsstelpa og hún var að lesa yfir pabba mínum, fullorðnum manni. Fólkið sem fylgdist með sá Emmu sem fórnarlambið og mig sem meintan geranda. En ef þú sviptir hulunni af undirliggjandi aðstæðum, ef allir vissu sólarsöguna á bakvið kinnhestinn, þá væru eftirmálarnir svo allt öðruvísi. Emma væri gerandinn og pabbi minn væri ekki svona samvinnuþýður við þessa unglingsstelpu sem var að lesa honum pistilinn.

Ég var nógu skýr í kollinum til að halda aftur af mér að hlæja ekki upphátt. Kannski var það adrenalínið, léttirinn sem flæddi yfir mig sökum þess sem ég hafði gert. Kannski var það heilahristingurinn að hafa áhrif á mig aftur, en ég sannfærði sjálfa mig að gera svolítið annað.

Ég benti á Emmu og leit á pabba minn, "Viltu heyra hvers vegna ég sló hana?"

Shadow Stalker lagði aðra höndina á hliðina á andlitinu á mér, þvingaði mig til að horfa á hana, stöðvaði mig frá því að segja meira fyrir vikið. "Nei. Þessu lýkur hér og nú. Ekkert rifrildi, engar afsakanir fyrir því að þú skyndilega réðst á einhvern. Við ljúkum þessu núna. Snúðu þér við."

"Ha?" sagði ég hneiksluð og hálfhlæjandi, "Af hverju?"

"Taylor," sagði pabbi minn og virtist uppgefinn, "gerðu eins og hún segir."

Það skipti í raun ekki máli hvað ég gerði, vegna þess að hún þvingaði mig til að snúa mér við með því að snúa upp á úlnliðinn á mér og dró síðan handleggina á mér fyrir aftan bak.

"Gerðu það ungfrú," sagði pabbi minn, "þetta er ekki nauðsynlegt."

Shadow Stalker batt saman á mér úlnliðina með einhverju sem ég giskaði á að væru plaststrappar. Allt of þröngt. Síðan sneri hún sér að pabba mínum, og sagði lágmælt, "Líttu á allan þennan mannfjölda. Þetta fólk. Þau eru hrædd. Staður eins og þessi, með mikið magn af bældri hræðslu, ótta og áhyggjum, hjá svona mikið af fólki? Mér er algjörlega sama hvort dóttir þín sé hálfviti eða bara veik. Hún hefur sýnt að hún hefur ekki stjórn á skapi sínu og aðstæður hérna eru eldfimar. Það er bæði hættulegt og heimskulegt að vera með hana hérna. Þú getur klippt af henni strappana þegar hún er í öruggri fjarlægð frá hverjum þeim sem henni gæti dottið í hug að ráðast á."

"Ég er *ekki* hættuleg," mótmælti ég.

"Leit ekki þannig út fyrir mér." Shadow Stalker hristi höfuðið og ýtti mér í átt að útganginum, "Farðu heim og vertu þakklát fyrir að pabbi þinn þurfi ekki að leggja fram tryggingu fyrir þig svo þú fáir að sofa í eigin rúmi í nótt."

Pabbi færði pokana í aðra höndina svo hann gæti hjálpað við að leiða mig að útidyrahurðinni. Hann leit um öxl á Alan, "Mér þykir þetta mjög leitt. Þetta er heilahristingurinn."

Alan kinkaði kolli með samkenndarsvip. Rauðar kinnarnar hans voru enn rauðari eftir athyglina sem atvikið hafði skapað, "Ég veit. Þetta er allt í lagi. Bara ... kannski ætti hún að vera heima að jafna sig ögn lengur og sleppa skólanum aðeins lengur."

Pabbi kinkaði kolli vandræðalega. Mér leið illa við að sjá það. Mér leið enn verr að vera leidd svona í burtu eins og glæpamaður, á meðan Shadow Stalker rétti Emmu hönd til að toga hana á fætur. Emma ljómaði og brosti einhverju breiðasta brosi sem ég hafði séð á henni þrátt fyrir rautt marið á annarri kinninni hennar. Brosandi álíka mikið yfir því hvernig atvikið hafði þróast, hugsaði ég, og sökum þess að hún var að fá tækifæri til að tala við áhyggjufullu ofurhetjuna.

Við héldum rakleiðis beina leið út í bíl, burt frá mannfjöldanum, hermönnunum og Emmu. Ég stóð við opnu farþegahurðina á meðan pabbi minn leitaði að naglaklippum til að klippa á plaststrappana.

"Ég er ekki reiður," sagði hann við mig, hljóðlátt, eftir að við höfðum komið okkur fyrir í bílnum og hann var búinn að setja bílinn í gang og á leiðinni út úr bílastæðahúsinu.

"Ókei."

"Þetta er fullkomlega skiljanlegt. Þú ert tilfinninganæm eftir atvikið með sprenginguna, og hún minnir þig á það sem þú hefur verið að glíma við í skólanum."

"Meira en þig grunar," muldraði ég.

"Hm?"

Ég leit niður á hendurnar mínar, nuddaði úlnliðina þar sem strapparnir höfðu skorist í þá.

Ef ég segði honum það ekki núna efaðist um að ég mundi nokkurntímann segja honum það.

"Það er hún. Emma."

"Ó? Hvað?" Hann virtist ringlaður.

Ég hafði ekki í mér að útskýra nánar. Ég leyfði honum bara að hugsa það.

Eftir langa þögn sagði hann bara, "Ó."

"Alveg frá byrjun. Hún og vinir hennar," bætti ég við að óþörfu.

Tár byrjuðu að vella fram, mér að óvörum. Ég hafði ekki gert mér grein fyrir því að ég var við það að fara að grenja. Ég tók af mér gleraugun til að þerra burtu tárin, en fleiri gusuðust fram.

"Heimski höfuðáverki," muldraði ég, "heimsku skapsveiflur. Ég ætti að vera orðin góð af þeim."

Pabbi hristi höfuðið, "Taylor, elskan mín, ég held að það sé ekki eina ástæðan."

Hann lagði bílnum út í kant.

"Hvað ertu að gera?" spurði ég og þerraði tárin af kinnunum, "Við verðum að vera komin heim fyrir útgöngubannið."

Hann losaði sætisólarnar og faðmaði mig, andlitið mitt upp að öxlinni hans. Gráturinn breyttist í ekka.

"Þetta er allt í lagi," fullvissaði hann mig.

"En-"

"Við höfum tíma. Taktu þér allan þann tíma sem þú þarft."

---

[Fyrri hluti](Ormur-05.02.md) - [Næsti hluti](Ormur-05.04.md)